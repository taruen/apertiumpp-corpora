MAT.1.1	Jesus Christ nika aayimuumaau. Niishtam utaanischesiim e ihtaayich nika uhchi chihchipayihtaan e aayimuumak. Aniyaanaa chisheuchimaau David ekw maak aniyaana Abraham e ihtaayich chii uhchi aanische pimaatisiyuu.
MAT.1.2	Abraham maak Isaac chii ukusisuu, ekw maak Isaac Jacob chii ukusisuu, Jacob maak Judah chii ukusisuu ekw maak aniyuu wiichishaaniyuuh, 
MAT.1.3	Judah maak chii ukusisuu Perez ekw maak Zerah, Tamar maak chii ukaawiyuuch. Perez maak chii ukusisuu Hezron, Hezron maak chii ukusisuu Ram. 
MAT.1.4	Ram maak chii ukusisuu Amminadab, Amminadab maak chii ukusisuu Nahshon, Nahshon maak chii ukusisuu Salmon. 
MAT.1.5	Salmon maak chii ukusisuu Boaz, Rahab chii ukaawiyuu. Boaz maak chii ukusisuu Obed, Ruth chii ukaawiyuu. Obed maak chii ukusisuu Jesse, 
MAT.1.6	Jesse maak Chisheuchimaau David chii ukusisuu.
MAT.1.6	David maak Solomon chii ukusisuu, Uriah maak wiichiskweuyuuh chii ukaawiyuu Solomon. 
MAT.1.7	Solomon maak chii ukusisuu Rehoboam, Rehoboam maak chii ukusisuu Abijah. Abijah maak chii ukusisuu Asa, 
MAT.1.8	Asa maak chii ukusisuu Jehoshaphat, Jehoshaphat maak chii ukusisuu Jehoram. Jehoram maak chii ukusisuu Uzziah, 
MAT.1.9	Uzziah maak chii ukusisuu Jotham, Jotham maak chii ukusisuu Ahaz. Ahaz maak chii ukusisuu Hezekiah, 
MAT.1.10	Hezekiah maak chii ukusisuu Manasseh. Manasseh maak chii ukusisuu Amon, Amon maak Josiah chii ukusisuu. 
MAT.1.11	Josiah maak chii ukusisuu Jechoniah kaye aniyuu wiichishaaniyuuh. Eukw uyuu mekwaach anichii Israel iinuuch anite Babylon kaa ituhtahaakanuutwaau e maakunaakanuutwaau.
MAT.1.12	Shaash maak anichii iinuuch anite Babylon chii ihtaauch anite kaa ituhtahaakanuutwaau, ekw Jechoniah kaa ukusisit, Shealtiel chii ishinihkaateu. Shealtiel maak Zerubbabel chii ishinihkaasuyuuh ukusisa. 
MAT.1.13	Zerubbabel maak chii ukusisuu Abiud, Abiud maak chii ukusisuu Eliakim, Eliakim maak chii ukusisuu Azor, 
MAT.1.14	Azor maak chii ukusisuu Zadok, Zadok maak chii ukusisuu Achim, Achim maak chii ukusisuu Eliud, 
MAT.1.15	Eliud maak chii ukusisuu Eleazar, Eleazar maak chii ukusisuu Matthan, Matthan maak chii ukusisuu Jacob, 
MAT.1.16	Jacob maak Joseph chii ishinihkaasuyuuh ukusisa, eukw maak uyuuh Mary kaa unaapemit. Eukw uyuuh Mary kaa ukaawiyit Jesus an Christ kaa ishinihkaataakanuut.
MAT.1.17	Neushaap maak chii tashuuch uchii uhtaawiimaauch kaye ukusisimaauch anite Abraham e ihtaayich e chii uhchi aanische pimaatisiitwaau anite David e ihtaat ishi. Neushaap kaye chii tashuuch David e ihtaayich e chii uhchi aanische pimaatisiitwaau uhtaawiimaauch anite ishi iskutak kaa maakunaakanuutwaau iinuuch anite Babylonihch kaa ituhtahaakanuutwaau. Ekut miin neushaap kaa uhchi aanische pimaatisiitwaau uhtaawiimaauch anit uhchi anite maak ishi Christ kaa pimaatisiit.
MAT.1.18	Maau maak kaa ispayiyich iskutak che pimaatisiit Jesus. Mary, aniyuuh Jesus che ukaawiit chipaa niipuuch aniyuu Joseph, mikw maak eshkw ekaa uhchi niipuutwaau chii chischeyihtam Mary e kanuweyimaausut. Aniyuu maak awaasha kaa ayaawaat Kaa payehchisiyich Ahchaahkwa chii ihtuutaakuu chechii ayaawaat. 
MAT.1.19	An maak naapeu Joseph muush kuiskw kaa wii ihtit chii iteyihtaakusuu. Iskutak maak chescheyimaat Mary e kanuweyimaausuyich namui uhchi nituweyimeu nitawiin chechii itaachimaakanuyich anite e mihchetinaanuyich ekw kaa kakweteyihtahk chiyaam chechii nakataat. 
MAT.1.20	Mekwaach uyuu e maamituneyihtahk, iskutak maak nepaat, Utipeyihchikeu utenichilamiyuuh chii nuukushiishtaakuu upuwaamuwinihch e itikut, “Joseph, chiya aniyaa David aanische ukusisa, ekaawii kushtaach chechii wiichimat Mary wesh Kaa payehchisiyich Ahchaahkwa chii ihtuutaakuu chechii ayaawaat aniyuu awaasha. 
MAT.1.21	Kata naapeshiiwiyuuh aniyuuh utawaashiimh, Jesus chika ishinihkaataawaau, wesh eukw uu che pimaachihaat aweyuu umachaatisiiwiniihch uhchi.” Eukw uyuu kaa itikut Joseph aniyuu enchila.
MAT.1.22	Eukun nihaau kaa ispayiyich taan kaa pechi itweyikupanenh Utipeyihchikeu uchischiwehiichesiimh kaa itweyich, 
MAT.1.23	“Ishkwesh ekaa wiiskaat uhchi chischeyimakut naapeu chika ayaaweu awaasha, chika naapeshiiwiyuuh maak, Immanuel chika ishinihkaataakanuu.” Chishemanituu e pechi ihtaat utah e ihtaayihkw ishi itweshtamuwaataakanuu uu ishinihkaasuwin.
MAT.1.24	Iskutak maak wenishkaat Joseph, chii ihtuutam taan kaa itashumikut aniyuu Utipeyihchikeu utenchilamiyuuh, chii wiichimeu aniyuuh Mary. 
MAT.1.25	Mikw maak namui wiiskaat uhchi pischeyimeu paatishkaan kaa pimaatisiyich aniyuu utawaashiimiyuuh. Joseph maak Jesus chii ishinihkaateu aniyuu awaasha.
MAT.2.1	Anite maak Bethlehem kaa ishinihkaateyich ihtaawiniyuu anite Judea aschiihch kaa ihtakuniyich ekute kaa pimaatisiit Jesus. Mekwaach Herod chii chisheuchimaawiyuuh. Chii uhchi takushinuuch maak naapeuch kaa kachehtaaweyihtahkwaau anit Jerusalemihch waapanuutaahch e uhtuhtetwaau. 
MAT.2.2	Ekw kaa naanituu kakwechihcheyimutwaau e itwetwaau, “Taanite e ihtaat an awaash kaa pimaatisiit aniyuuh Jewa iinuuch che uchisheuchimaamitwaau. Wesin nichii waapamaanaan achahkush anite waapanuutaahch. Eukw aniyuu chipaa nuukusiyuu iskutak pimaatisiite. Ekw kaa pechi takushiniyaahch chechii pechi nuuchiishtuwachiht.”
MAT.2.3	Iskutak maak chisheuchimaau Herod piyehtahk uyuu, naashch chii mukushkaateyihtam kaye misiwe awenichii anit Jerusalemihch kaa ihtaatwaau kaye wiyawaau chii ayimitutamuch uyuu. 
MAT.2.4	Ekw Herod kaa wiishaamaat misiwe aniyuuh kaa niikaanapiyich ayimiheuchimaauh kaye aniyuu kaa chiskutamaacheyitwaauh wiishuwewiniyuu, ekw kaa itaat, “Chekw ihtaawiniyuu chipaa pimaatisiyuu an Christ.”
MAT.2.5	Ekw kaa itikut, “Chii iinaanuu kiipaa anite aniyuu ihtaawiniyuu Bethlehem kaa ishinihkaateyich anite itehche Judea aschiihch ekute che pimaatisiit an Christ. Wesh maauyuu kaa itisinahamukupane an uchischiwehiichesuu,
MAT.2.6	Bethlehem anite Judah aschiihch kaa ihtakuhch ihtaawin, namui ekaa chika uhchi chiihkaayeyihtaakun an ihtaawin e tahtihkwaau ihtaawin anite Judah, wesh ekute che uhchiit an che niikaanishkuwaat kaye che chischinuhtahaat Israel nitiiniim.”
MAT.2.7	Iskutak Herod kaa pehtahk uyuu chiimuut chii wiishaameu aniyuu kaa kachehtaaweyihtamiitwaauh naapeuh, ekw kaa kakwechimaat taaishpish nihaau kaa waapamaayich aniyuu achahkusha e nuukusiyich. 
MAT.2.8	Ekw kaa itishahwaat aniyuu kaa kachehtaaweyihtamiitwaauh naapeuh anite Bethlehemihch e itaat, “Maachiikw tekash nituu naanituwaapamaahkw an awaash, iskutak maak miskuwekwe, che pechi wiihtamuuyekw chechii nituwaapamak, kaye niya chechii nituu nuuchiishtuuk.” 
MAT.2.9	Iskutak maak kaa chiishi wiihtamaakutwaau aniyuu chisheuchimaau taan che ihtitwaau ekw kaa chistuhtetwaau. Mekwaach maak aniyuu e ati pimuhtetwaau chii waapameuch miin aniyuu achahkusha, aniyuu kaa waapamaatwaau anite waapanuutaahch. Ishpimihch maak anite niikaanihch e ihtaatwaau ekute kaa ati ihtaayich aniyuu achahkusha, chek maak kaa chipihchipayiyich nihaau tipiskuuch anite e ihtaayich aniyuuh awaash. 
MAT.2.10	Naashch maak chii miyeyihtamuch iskutak wiyaapamaatwaau aniyuu achahkusha. 
MAT.2.11	Ekw kaa piihchetwaau aniyuu waaskaahiikaniyuu anite kaa ihtaayich Mary, aniyuu maak utawaashiimiyuuh. Iskutak maak wiyaapamaatwaau aniyuu awaasha chii uchihchiihkunipayihuuch e nuuchiishtuwaatwaau. Ekw kaa kuikunahkwaau aniyuuh chekwaayuuh kaawii miyaatwaau aniyuu awaasha, shuuliyaanaapiskwa chii miyeuch, ekw maak aniyuu kaa chii ishkwaasiikanuyich kaa wiihchimaakusiyich kaye kaa shuuliyaauniyich tuuminikaniyuu kaa wiihchimaakusiyich. 
MAT.2.12	Iskutak maak che chiiwetwaau namui anite Jerusalemihch itehche uhchi ishi chiiweuch chechii nituu wiihtamuwaatwaau Herod taanite e ihtaayich aniyuu awaasha. Wesh Chishemanituu chii ayaakwaamimikuuch upuwaamuwiniwaahch ekaa chechii kaau nituwaapamaatwaau Herod ekw maak aahchiiuh kaa ishi chiiwetwaau.
MAT.2.13	Iskutak maak kaa chistuhtetwaau anichii naapeuch kaa pechi chiiutetwaau, ekw Utipeyihchikeu utenchilam kaa nuukushiishtaakut Joseph upuwaamuwinihch e itikut, “Herod chika naanituweyimeu aniyuu awaasha e wii nipahaat. Wanishkaah, nete Egypt che ishi ushimuhiit an awaash ekw maak aniyuuh ukaawiih, ekute che ihtaayekw paatish ititakuche chechii chistuhteyekw.”
MAT.2.14	Ekw Joseph kaa wanishkaat, kaa chistuhtahaat aniyuu awaasha ekw maak aniyuu ukaawiyuu e mekwaatipiskaayich. Anite Egypt ekute kaa ituhtahaat. 
MAT.2.15	Ekut maak kaa ihtaatwaau paatish kaa nipiyich Herod. U maak kaa ispayihch ekw kaa taapwemakaniyich Utipeyihchikeu uchischiwehiichesiimh kaa itweyich e chii itwet, “Anite Egypt uhchi nichii uhchi tepwaataau nikus.”
MAT.2.16	Eshkw maak mekwaach e chii pimaatisiit Herod iskutak chescheyihtahk e chii pishiiwiikut aniyuu kaa kachehtaaweyihtamiitwaauh naapeuh chii mista chishuwaasuu. Ekw kaa itashuwet chechii nipahaakanuyich misiwe awaasha e naapeshiiwiyich kaa niishupunesiyich anite maak ishi niihtaahch anite Bethlehemihch kaa ihtaayich ekw maak waaskaa anit kaa ihtaayich, eukw uyuu wehchii ihtuutuwaat wesh ekun wiyesh kaa ishpish wiihtamaakut aniyuu kaa kachehtaaweyihtamiitwaauh naapeuh niishu pipun anite utaahch ekut niishtam kaa waapamaayikupanenh aniyuu achahkusha.
MAT.2.17	Ekw maak kaa ispayiyich taapwe taan kaa ishi niikaan wiihtamukupane che ispayiyich aniyaa uchischiwehiichesuu Jeremiah, chii itweu,
MAT.2.18	E nanehkaatweutaakanuuhch chii pehtaakun anite Ramaahch, eukw maak uchii ukaawiimaauch kaa maatutuwaatwaau utawaashiimuwaau, namui maak uhchi nitaweyihtamuch aweyuu chechii miyeyimuhiikutwaau wesh misiwe chii nipiyuuh utawaashiimuwaauh.
MAT.2.19	Iskutak maak kaa nipiyich Herod, ekw Utipeyihchikeu utenchilamiyuuh kaa nuukushiishtaakut Joseph upuwaamuwinihch. Eshkw mekwaach anite Egypt chii ihtaauch. Chii itikuu maak, 
MAT.2.20	“Wanishkaah, chistuhtahii an awaash kaye aniyuu ukaawiih, kaau che chiiweyekw anite Israel wesh shaash namui pimaatisiyuuch anichii kaa wii nipahaatwaau aniyuu awaasha.” 
MAT.2.21	Ekw Joseph kaa wanishkaat, kaa chistuhtahaat aniyuu awaasha kaye aniyuu ukaawiyuuh, kaau anite Israel aschiihch kaa ituhtahaat.
MAT.2.22	Mikw maak iskutak Joseph piyehtahk Archelaus e chii miishkuchishkuwaakupane aniyuu uhtaawiih Herod e chisheuchimaaupinaanuyich anite Judea aschiihch, ekw kaa kushtaachit chechii wiichit anite. Ekw miin kaa wiihtamuwaakanuut taan che ihtit e puwaamut, ekw anite Galilee aschiihch ekute kaa ituhtetwaau. 
MAT.2.23	Ekw anite Nazareth kaa ishinihkaateyich ihtaawiniyuu ekute kaa wiichitwaau. Ekw maak kaa taapwemakaniyich weskach taan kaa itwetwaau aniyehkaanaanich uchischiwehiichesuuch kaa itwetwaau, “Nazareth kaa uhchiit chika ishinihkaataakanuu.”
MAT.3.1	Ekut maak utah mekwaach John siikahaahtaacheu kaa chii ituhtet anite pakwaatiskamikaahch, anite Judea aschiihch itehche, ekw kaa chihchipayihtaat e kacheskwet. 
MAT.3.2	E itwet, “Kweskaatisiikw, wesh shaash peshunaakun an kihchikiishikw chisheuchimaawin.” 
MAT.3.3	Eukw maak uyuu John kaa aayimuumaat aniyaa uchischiwehiichesuu Isaiah kaa ishinihkaasut iskutak kaa itwekupane,
MAT.3.3	Ihtaau awen e tepwet anite pakwaatiskamikaahch e itwet, Ayeskawiihkamuwaahkw Utipeyihchikeu umeskanaam anit che pimuhtet, kuiskumuhtaawaahkw.
MAT.3.4	Uu maak John, kaa mista piskwaaukunet awesiis upiiwii chii uhchi ushihtaakanuuyuu uchekwaanimh, kaye muushuyaaniyaapii chii iteyihtaakuniyuu aniyuu chekwaayuu kaa upahkuhtehunit kaye kwaashkwaashkuhchishiisha ekw maak shuukaayuu aamuuwachistunihch kaa ihtakuniyich eukw uyuu kaa umiichimit. 
MAT.3.5	Chii pechi nituhtaakuu maak John aniyuuh aweyuuh Jerusalemihch kaa uhchiyich kaye anite misiwe Judea aschiihch kaa uhchiyich, kaye aniyuu aweyuuh misiwe anite aniyuuh ihtaawinh peshuch Jordan siipiihch kaa ihtakuniyikwaauh. 
MAT.3.6	Mushe chii wiihtamuch taan kaa ishi machituutamuwaakupanenich ekw maak kaa siikahaahtaakutwaau John anite Jordan siipiihch.
MAT.3.7	Iskutak maak John wiyaapamaat mihchetu Phariseeh kaye Sadduceeh e pechi takushiniyich chechii siikahaahtuwaakanuyich, chii iteu, “Muyaam taapwe chinepukuch e iteyihtaakusiyekw. Awen kaa ititaakw chechii ushimututamuwekw Chishemanituu utaahkuiwesuwin. 
MAT.3.8	Nuukuhtaakw taapwe e kweskaatisiyekw, e nakatamekw chimachaatisiiwinawaauh. 
MAT.3.9	Kaye ekaawii iteyihtamukw ekaa che uhchi waweshihiitaakw Chishemanituu e wanituutamekw mikw Abraham e ihtaat e uhchiyekw. Chiwiihtamaatinaawaau, Chishemanituu chika chii ihtuutuweu uyeyuu asiniih kaa itapiyich chechii uhchi ushihaat aweyuuh Abraham utawaashiimiyich. 
MAT.3.10	Wesh muyaam shaash e ayeskuushtech usitaaskw eukw che ishinaakuhch che naatwaakahwaakanuut an mistikw anite e utipiyuut. Wesh tahtu mistikw ekaa miyu miinishuut chika naatwaakahwaakanuu kaye chika machishtewepinaakanuu ishkutehch. 
MAT.3.11	Nipiihch chisiikahaahtaatinaawaau niya e nuukuhch e wii kweskaatisiyekw, mikw maak kutak awen chika takushinuu uste e chisteyihtaakusit ishpishaat niya. Namui maak mechim nitepicheyihtaakusin chechii aapihkunamuch umaschisiniyaapii. Wiya maak chika siikahaahtaakuwaau Kaa payehchisiyich Ahchaahkwa, kaye ishkuteyuu. 
MAT.3.12	Uu che takushihk chika iteyihtaakusuu mwehch naapeu kaa payehchihtaat pahkweshikaniminaahtikw anit chechii uhtinaat pahkweshikan kaye maak pahkaanishtaau aniyuu kaa miywaayikwaauh anite ashtaasuukamikuhch. Ekw aniyuu ekaa wiyesh chechii itaapataniyikwaauh ishkwaasam anite ekaa nihtaa aashtuweyich ishkuteyuu.” Eukw maak uyuu kaa itaat John siikahaahtaacheu aniyuu iinuu kaa pechi nituhtaakut e kacheskwet.
MAT.3.13	Paatimaa maak Jesus chii takushinuu Galilee aschiihch e uhtuhtet, kaa nituwaapamaat aniyuu John anite Jordan Siipiihch chechii siikahaahtaakut. 
MAT.3.14	Mikw maak John chii wii nakaaneu e itaat, “Ishinaakun teyakuch chiya chechii pechi siikahaahtuwiyin, chekwaan maak wehchi pechi kakwechimiyin chechii siikahaahtaataan.”
MAT.3.15	Ekw Jesus kaa itaat, “Anuhchiish uu ihtuut taan e itashumitaan. Wesh uu ihtuutamuhkwe chika ihtuutamuwaanuu misiwe taan e ishi nituweyihtahk Chishemanituu.” Kiipaa kaa pishichihaat John.
MAT.3.16	Iskutak maak Jesus kaa siikahaahtuwaakanuut, e ati kapaat maak chii uhchi pekuchishkupayuu kihchikiishikuhch. Chii waapameu maak Chishemanituu Utahchaahkuyuuh e pechi aashiitutaakut mwehch umiimiiu e ishinaakusiyich kaye e tehutaakut. 
MAT.3.17	Ekw kaa pehtawaatwaau aweyuu anite uhchi kihchikiishikuhch e itweyich, “Eukuu Nikus kaa saachihiik kaye naashch taapwe kaa naniheyihtamihiit.”
MAT.4.1	Ekw Kaa payehchisiyich Ahchaahkwa kaa ituhtahiikut Jesus anite pakwaatiskamikaahch chechii kakwechihiikuyich machimanituu. 
MAT.4.2	Iskutak maak nemitanuu chiishikaauh kaye nemitanuu tipiskaauh anit kaa ihtaat ekaa miichisut Jesus, chii siiweyuu. 
MAT.4.3	Ekw machimanituu kaa pechi nituwaapamikut, ekw kaa itikut, “Taapwe aahch e aawane Chishemanituu Ukusisa, iishich uchii asiniich chechii aaihkunaautwaau.”
MAT.4.4	Mikw maak Jesus chii nishkweushiheu e itaat, “Chishemanituu utayimuwin itashteu,
MAT.4.4	Namui mikw aaihkunaau e muwaat chika chii uhchi pimaatisiyuu awen, aniyuu misiwe taan kaa itwet Chishemanituu anite utayimuwinihch eukw aniyuu mikw chechii pimaachihiikut.”
MAT.4.5	Ekw machimanituu kaa ituhtahaat Jesus anite Jerusalemihch, ekw kaa iskwaahtawiihtahaat aniyuu chisheayimiheukamikuyuu anite maauch e ishpaanaayich kaa ituhtahaat. 
MAT.4.6	Ekw kaa itaat, “Taapwe Chishemanituu Weukusiitutaaskwe, aamikwaashkuhtih. Wesh itashteu Chishemanituu utayimuwinihch,
MAT.4.6	Chishemanituu chika itashuwaateu utenchilamh chechii miyunaanaakachihiiskwaau, enchilich chika tahkunikuch ekaa mechim che uhchi aahkuhtataayin chisit asiniihch.”
MAT.4.7	Jesus maak chii iteu, “Mikw maak itashteu kaye Chishemanituu utayimuwinihch,
MAT.4.7	Namui chipaa uhchi kakwechihaau Utipeyihchikeu Chichishemanituum.”
MAT.4.8	Ekw miin kaa wii kakwechihaat machimanituu aniyuu Jesus kaa ituhtahaat anite naashch e ishpaanaayich wachiyuu, kaa waapahtiyaat misiwe chisheuchimaawinh utah aschiihch kaa ihtakuniyikwaauh kaye taan e ishi ihtakuniyich miisitisiiwiniyuu anite. 
MAT.4.9	Ekw kaa itaat, “Misiwe chika miitin uu pechi niipiskuupiyine e ihtaayaan e nuuchiishtuwiyin.”
MAT.4.10	Mikw maak Jesus chii nishkweushiheu e itaat, “Chiya machimanituu, maachiih iiches nete. Itashteu Chishemanituu utayimuwinihch,
MAT.4.10	Mikw Utipeyihchikeu Chichishemanituumiwaau nuuchiishtuwaahkw kaye mikw wiya atushkuwaahkw.”
MAT.4.11	Chek maak machimanituu kaa nakataat aniyuu Jesus, ekw enchilh kaa utihtikut che wiichihiikut.
MAT.4.12	Iskutak Jesus kaa pehtahk John e chii maakunaakanuyich, anite Galilee aschiihch chii ituhteu. 
MAT.4.13	Ekw anite Nazareth kaa uhchi chistuhtet. Ekw anite Capernaum kaa ishinihkaateyich ihtaawiniyuu, anite Galilee saakahiikanihch kaa ihtakuniyich ekute kaa nituu wiichit, anite Zebulun ekw maak Naphtali kaa ishinihkaateyikwaauh aschiih. 
MAT.4.14	Iskutak maak anite kaa wiichit Jesus ekw kaa ispayiniyich aniyaa uchischiwehiichesuu Isaiah kaa itwet,
MAT.4.15	Nituhtamukw chiyawaau anite Zebulun kaye Naphtali aschiihch kaa ihtaayekw, kaye chiyawaau yaaiskanuu kaa wiichiyekw nete ishi chihchikamiihch ekw maak chiyawaau kwestehchekaam Jordan siipiihch kaa wiichiyekw. Nituhtamukw kaye chiyawaau Galileehch kaa wiichiyekw, anite waachitwaau ekaa Jewa kaa itiskaanesitwaau iinuuch. 
MAT.4.16	Aat wanitipiskusiiwinihch e ishi pimaatisiitwaau chitiiniimuwaauch chii waapahtamuch e mista waashteyich. Mekwaach kaa ihtaatwaau anite e ukaashteyaayich anite e ihtakuniyich nipuwiniyuu, chii utihtihukuuch waashtewiniyuu.
MAT.4.17	Ekut maak kaa chihchipayihtaat Jesus e kacheschimaat aniyuu iinuu e itaat, “Kweskaatisiikw, nakatamukw chimachihtwaawinawaauh wesh shaash peshunaakun kihchikiishikw chisheuchimaawin.”
MAT.4.18	Mekwaach maak Jesus e pimuhtet anite yaayeu aniyuu Galilee saakahiikaniyuu, chii waapameu niishu naapeu e wiichiiniihtuyich e nuutameseyich, eukw aniyuu Simon Peter kaa ishinihkaataat ekw maak aniyuu wiichiiniyuuh Andrew, e nuutameseyich anite saakahiikanihch ahiipii e aapachihaayich. 
MAT.4.19	Ekw Jesus kaa itaat, “Aashtamukw pechi wiicheuk, chika ihtuutaatinaawaau iinuuch chechii pitahuyaayekw muyaam e ishi pitahuyaayekw namesach.” 
MAT.4.20	Tiiwehch maak chii nakateuch utahiipiiwaau ekw kaa ati wiichewaatwaau Jesus.
MAT.4.21	Miin maak chii ati chistuhteu Jesus, ekw miin kaa waapamaat niishu naapeu e wiichiiniihtuyich, James ekw maak John, Zebedee ukusiyuuh. Anite utuutiihch chii ihtaayuuh kaye aniyuu uhtaawiyuu, e weshtuutuwaatwaau utahiipiiwaau. Jesus kaa wiishaamaat, 
MAT.4.22	tiiwehch maak chii nakatamuch aniyuu utuutuwaau kaye aniyuu uhtaawaau, ekw kaa ati wiichewaatwaau aniyuu Jesus.
MAT.4.23	Jesus maak misiwe anite Galilee e ishpishaayich chii ituhteu e chiskutamaachet anite Jewa ayimiheukamikuhch, e waawiihtahk miywaachimuwiniyuu Chishemanituu uchisheuchimaawiniyuu e aayimuutahk, kaye e miinuwaachihaat nanaahkuu aweyuuh misiwe nanaahkuu itaaspinewiniyuu e ayaayich. 
MAT.4.24	Chii tipaachimaakanuu maak misiwe anite Syriahch, ekw maak awenichii kaa peshuwaatwaau misiwe aniyuuh kaa aahkusiitwaauh anite kaa ihtaayich, nanaahkuu itaaspinewiniyuu kaa ayaayich, kaye aweyuu machiahchaahkwa kaa piihchishkaakuyich, kaye aniyuuh kaa uchipitikuyich kaye aniyuu ekaa kaa nisitusiyich. Misiwe maak chii miinuwaachiheu Jesus uyuu aweyuu kaa peshuwaakanuyich. 
MAT.4.25	Mihchetu maak aweyuu chii papaawiicheukuu Jesus, anite Galileehch kaye anite kaa mitaahtuhkwaau ihtaawinh kaa ishinihkaateyich, kaye anite Jerusalemihch, Judeahch kaye maak kaye anite kwestehchekaam Jordan siipiihch kaa ihtaayich.
MAT.5.1	Jesus maak chii waapameu e mihchetiyich aweyuuh ekw kaa shaakachuwet anit e piskutauhkaayich, ekut kaa waweyapit. Ekw aniyuu uchischinuhamuwaakanh kaa pechi takushiniyich. Chii ati wiitapimikuu maak, 
MAT.5.2	ekw kaa chihchipayihtaat e chiskutamuwaat aniyuu uchischinuhamuwaakanh e itaat,
MAT.5.3	“Shaweyihtaakusuuch anichii kaa chistimaatisiitwaau anite ahchaahkuwinihch, wesh wiyawaau tipiyeusiyuuch kihchikiishikw chisheuchimaawiniyuu. 
MAT.5.4	Shaweyihtaakusuuch anichii kaa nanehkaateumutwaau wesh Chishemanituu chika kaachiichihiikuuch. 
MAT.5.5	Shaweyihtaakusuuch anichii kaa yuuspaatisiitwaau wesh chika miyaakanuuch uyuu aschiiyuu. 
MAT.5.6	Shaweyihtaakusuuch anichii kaa siiweyitutahkwaau kaye kaa nuuhteyaapaakwetutahkwaa kuiskutaatisiiwiniyuu, wesh Chishemanituu tekash chika chiishpuhiikuuch. 
MAT.5.7	Shaweyihtaakusuuch anichii kaa shaweyimaatwaau aweyuu wesh kata shaweyimikuuch Chishemanituu. 
MAT.5.8	Shaweyihtaakusuuch anichii kaa payehchisiitwaau utehiiwaahch, wesh chika waapameuch Chishemanituu. 
MAT.5.9	Shaweyihtaakusuuch anichii kaa miyupayihaatwaau aweyuu e machipayihkahtaatuyich, wesh Chishemanituu utawaashiimh chika ishinihkaataakanuuch. 
MAT.5.10	Shaweyihtaakusuuch anichii kaa nanehkaachihaakanuutwaau aniyuu e kuiskutaatisiitwaau wesh ayaauch kihchikiishikw chisheuchimaawiniyuu.”
MAT.5.11	“Chishaweyihtaakusinaawaau e maayeyimikuyekw, maak e nanehkaachihiikuyekw kaye e nanatayaachimikuyekw niya uhchi e pechi nuushuushkuuyekw. 
MAT.5.12	Miywaatamukw wesh chika mishaau chitipahamaakusiiwinawaau taan e ishi kanuweyihtaakuhch anite kihchikiishikuhch. Wesh ekun mwehch kaa ishi nanehkaachihaakanuutwaau anichii chischiwehiichesuuch anite utaahch.”
MAT.5.13	“Chiyawaau eukw siiuhtaakan utah aschiihch. Ekaa maak e ati wiyaahpachispukuhch siiuhtaakan, namui ihtakun taanite chechii ihtuutaakanuuhch muyaam chechii ispakuhch. Namui maak wiyesh chika chii itaapatan, ekush maak kata wepinikanuu, ekw maak che taahtahkushkaataakanuuhch.”
MAT.5.14	“Chiyawaau eukw waashtewin utah misiwe e ispichiskamikaach uu aschiih. Muyaam maak utenaau e wiikaapuuhtaakanuuhch anite e wachiyuuhch, namui chika chii kaataakanuu an utenaau. 
MAT.5.15	Namui awen akunaham waashtenamaakaniyuu e chii saskahahk. Nehpemashtaau aniyuu waashtenamaakaniyuu ekw maak misiwe awen wiyaashtenamaakut anit waaskaahiikanihch kaa ihtaat. 
MAT.5.16	Ekun maak mwehch chipaa ishi waashtenamaakuuch awenichii chiwaashtewinawaayuu anite chipimaatisiiwiniwaahch kaa ihtakuhch, chechii waapahtahkwaau aniyuu e ishi miyutuutamekw ekw maak che maamihchimaatwaau Kuuhtaawaau kihchikiishikuhch kaa ihtaayich.”
MAT.5.17	“Ekaawii iteyihtamukw e chii pechi takushiniyaan chechii iichenamaan wiishuwewin kaye maak aniyuu kaa ishi chiskutamaachetwaau uchischiwehiichesuuch. Namui nuuhchi takushin chechii iichenamaan aniyuuh, maak nichii takushin taapwe chechii ispayiyich taan kaa ishi chiskutamaachetwaau. 
MAT.5.18	Wii chischisikw, che ishpish ihtakunikwe kihchikiishikw kaye aschii, namui waawaach an maauch e apishaashich e masinaatech wiishuwewinihch chika uhchi paashikunaakun, paatish misiwe chii ispayihche taan e itashtech che ispayihch. 
MAT.5.19	Ekw maak awen ekaa nanihiihtahke aniyuu aat ekaa naashch chisteyihtaakuniyich kacheskwewiniyuu, nesht kaye chiskutamuwaate kutak chechii ihtiyich, eukw an maauch namui wiyesh chika uhchi iteyihtaakusuu anite kihchikiishikw chisheuchimaawinihch. Ekw maak awen nanihiihtahke aniyuuh wiishuwewinh kaye ishi chiskutamuwaate kutak aweyuuh uyuu chechii ihtiyich, eukuu che chisteyihtaakusit anite kihchikiishikw chisheuchimaawinihch. 
MAT.5.20	Chiwiihtamaatinaawaau maak, eukw mikw chechii piihcheyekw an kihchikiishikw chisheuchimaawin etituu chiyawaau kuiskutaatisiyekwe ishpishaat anichii kaa chiskutamaachetwaau wiishuwewiniyuu kaye anichii Phariseech.”
MAT.5.21	“Chichii pehtenaawaau e chii itaakanuutwaau awenichii anite utaahch, ‘Ekaawii nipahaahkw awen, awen nipahiiwete chika wiyaaskunaakanuu.’ 
MAT.5.22	Mikw maak chititinaawaau niya, awen e chishuwaasiistuwaat wiichishaanh chika wiyaaskunaakanuu, kaye awen e aatuweyimaat wiichishaanh chika peshuwaakanuu uhchishkuu aniyuu kaa wiishuwaatamiyich taan che ihtuutawaakanuyich aweyuu, kaye awen kaa itaat wiichishaanh taapwe ekaa chekwaan mitun kaa iteyihtaakusiyin kushpanaateyihtaakuniyuu chechii ishiwepinaakanuut machishkutehch. 
MAT.5.23	Ekw maak mwehch wii miyate Chishemanituu miiwewiniyuu pachishtinicheunaapiskuhch, uhchi chischisiyine maak chiichishaan e chii wanituutaask, 
MAT.5.24	nakatih an chimiiwewin anit pachishtinicheunaapiskuhch, che nituwaapamat an chiichishaan che miyupayihtaayekw taan kaa ispayekw. Ekw miin kaau che takushiniyin ekw maak yaakw che miyat Chishemanituu aniyuu kaa wii miyat miiwewiniyuu.”
MAT.5.25	“Awen maak mamishimiske chekwaayuu e chii ishi wanituutamut ihtuutaaske maak chechii ituhtahiisk wiyaaskunicheukamikuhch, chipaa kuchihaau pitamaa niishtam chechii miyu ayimihiit ekaa chechii ituhtahiisk anite mekwaach an e ati pimuhteyekw. Wesh takushiniyekwe nete wiyaaskunicheukamikuhch, anite wiyaaskunichesuu e ihtaayich ekute che ishi pachishtinisk, ekw an wiyaaskunichesuu anite kaa maakunawesiyich e ihtaayich ekute che ishi pachishtinisk, che chipahuuskwaau anichii kaa maakunawesitwaau. 
MAT.5.26	Chiwiihtamaatin maak taapaa chika chii wiiwiyin anit chipahutuukamikuhch paatish mitun tekash chii chiishiihkamane an e ishi masinahiichepayin.”
MAT.5.27	“Chichii pehtenaawaau e iinaanuuhch, ‘Ekaawii wiichipisikwaatisiim kutak awen uwiichimaakan.’ 
MAT.5.28	Mikw maak chititinaawaau niya, awen kanawaapamaate iskweu, nitamukw maak ishi maamituneyimaate, shaash ishinaakuniyuu e wiichipisikwaatisiimat anite utehiihch. 
MAT.5.29	Ekw maak ihtuutaakuyine chischiishikw chinihiiwinihch kaa ihtakuhch chechii machituutaman kuikunh, che wepinaman. Uste miywaau chechii wanihtaayin apishiish chiiyuu ishpish wii misiwe chiiyuu chechii ishiwepinikanuuhch machishkutehch. 
MAT.5.30	Kaye maak ihtuutaakuyine chitihchii chinihiiwinihch kaa ihtakuhch chechii machituutaman, manishah che wepinaman. Uste miywaau chechii wanihtaayin peyakw an chitihchii ishpish wii misiwe chiiyuu chechii ishiwepinikanuuhch machishkutehch.”
MAT.5.31	“Kaye maak chii iinaanuu, ‘Awen e wepinaat wiichiskweuh chipaa miyeu masinahiikaniyuu e itashteyich e wepinaat.’ 
MAT.5.32	Mikw maak chititinaawaau niya, naapeu e wepinaat wiichiskweu aat ekaa nitawiin ihtiyich machituutam an naapeu. Ihtuutuweu aniyuu wiichiskweu chechii wiich pisikwaatisiimaayich kutak aweyuu. Kaye an naapeu kaa wiichimaat aniyuu kaa wepinaakanuyich iskweu pisikwaatisiyuu.” Jesus kaa itwet che cheshtinaachishtaayin taan e itweyin.
MAT.5.33	“Kaye maak chichii pehtenaawaau e chii itaakanuutwaau iinuuch anite utaahch, Yaaitei ihtuutamukw aniyuu taan kaa itekw Chishemanituu che ihtuutamekw.”
MAT.5.34	“Mikw chititinaawaau niya, ekaawii mitun nispitaapwekw. Ekaawii kihchikiishikuhch ishi nispitaapwekw wesh eukw aniyuu Chishemanituu uchisheuchimaau tehtapuun, 
MAT.5.35	kaye ekaawii aschiihch ishi nispitaapwekw wesh ekut tiyehtashtaat Chishemanituu usith, ekaawii mechim an ihtaawin Jerusalem kaa ishinihkaatech ishi nispitaapwekw wesh eukw aniyuu utenaam Chishemanituu an kaa chisteyihtaakusit Chisheuchimaau. 
MAT.5.36	Ekaawii mechim chistikwaaniwaahch ishi nispitaapwekw wesh namui waawaach peyakwaapech chistikwaaniyaapiiwaauh chika chii ihtuutenaawaau chechii wiipaakwaauh maak chechii waapaakwaauh. 
MAT.5.37	Mikw ehe maak namui chipaa itwen, kutach maak chekwaan itweyine e nituweyihtaman chechii taapwehtaakuyin, machimanituu e ihtaat uhchipayuu.”
MAT.5.38	“Kaye maak chichii pehtenaawaau anite weskach e chii iinaanuuhch, ‘Wanaachihtaawate awen uschiishikw, kaye chii chischiishikw chipaa wanaachihtaakanuu, maak manaapitehute awen kaye chiya chipaa manaapitehukuun.’ 
MAT.5.39	Mikw maak niya chititinaawaau, ekaawii taapishtaah awen e chii machituutaask. Awen utaamihkwehuuske chitaamihkanihch, mii ekush anite kweshtehche kaye chechii utaamihkwehuusk. 
MAT.5.40	Maak awen ituhtahiiske wiyaaskunicheukamikuhch itisk chechii chiishiihkaasuyin chipachuyaaniyuu e nituweyihtamaask ekush mii chechii ayaat kaye aniyuu chitakuhpiyuu. 
MAT.5.41	Awen maak siihchimiske chechii wiiushuut wiiwat peyakw tipahiikan, ekush niishu tipahiikan ishpish ituhtataau. 
MAT.5.42	Kaye awen nituweyihtamaaske chekwaayuu, mii. Maak awen wii auhaasuumiske chekwaayuu, mii aniyuu chekwaayuu waa uhaasumisk.”
MAT.5.43	“Chichii pehtenaawaau e iinaanuuhch anite weskach, ‘Saachihaahkuch chiwiichewaakanuwaauch, uhkaataahkuch anichii kaa uhkaatitaakuch.’ 
MAT.5.44	Mikw maak chititinaawaau niya, saachihaahkuch anichii kaa uhkaatitaakuch kaye ayimiheshtamuwaahkuch anichii kaa nanehkaachihiitaakuch, 
MAT.5.45	ekw maak che ukusitutaataakw an Kuuhtaawaau anite kihchikiishikuhch kaa ihtaat. Wesh taapishkun miyeu aniyuuh kaa machituutamiyich kaye kaa miyutuutamiyich chechii waashtenamaakuyich piisim, kaye taapishkun miyeu e chimuuniyich aniyuu kaa miyutuutamiyich kaye aniyuu kaa machituutamiyich. 
MAT.5.46	Chekwaayuu chipaa uhchi miikw Chishemanituu chikaaniyuwiniyuu mikw saachihiitwaau anichii awenichii kaa saachihiiskwaau. Wesh ekun misiwaach e ihtitwaau anichii kaa machituutahkwaau. 
MAT.5.47	Kaye maak mikw chiwiichewaakanich ayimihiitwaawenich, chekwaan e ihtuutaman anit uhchi ekaa ihtuutahkwaau kutakach awenich. Wesh misiwaach ekun e ihtitwaau anichii ekaa kaa taapweyimaatwaau Chishemanituu. 
MAT.5.48	Muyaam Kuuhtaawii kihchikiishikuhch kaa ihtaat kaa ishpish tekash mitunisiit ekun mwehch kaye chiya chipaa ishi mitunisiin.”
MAT.6.1	“Ayaakwaamiikw taan e ishi miyutuutamaacheyekw. Ekaawii naashch wii nanehtuhtenaakuhiisukw anite e mihchetinaanuuhch mikw e iteyihtamekw chechii waapamitaakuch awenichii, wesh uu ihtuutamekwe, ekaawii pukuseyihtamukw chechii tipahamaataakw Kuuhtaawaau kihchikiishikuhch kaa ihtaat.”
MAT.6.2	“Ekw maak e miyat awen chekwaayuu e ishi nuuhtepayit, ekaawii ihtuut uu misiwe awen chechii chischeyihtahk, wesh wiyawaau anichii kaa ayimihehkaasutwaau naashch wii kaa chescheyihtaakuhuuch taan e ishi miyutuutahkwaau. Mikw e iteyihtamihiikutwaau chechii maamihchimikutwaau aweyuuh. Chiwiihtamaatinaawaau taapwe, shaash chiisaach miyaakanuuch utipahamaakusiiwinawaau. 
MAT.6.3	Maak e wiichihiit awen e chistimaatisiit, ekaawii papaamaachimuh taan kaa ishi wiichihat. 
MAT.6.4	Mikw chiya chipaa chischeyihten taan e ishi miyutuutaman. Ekw maak Chuuhtaawii kihchikiishikuhch kaa ihtaat che tipahamaask wesh Chishemanituu misiwe waapahtam taan e ihtuut.”
MAT.6.5	“Kaye maak e ayimihaayin, ekaawii ihtih e ihtitwaau anichii utayimihehkaasuch. Naashch e miyeyihtahkwaau e naaniipuutwaau e ayimihaatwaau anite ayimiheukamikuhch kaye anite wiyesh misiwe aweyuu chechii waapamikutwaau. Chiwiihtamaatin shaash ayaauch utipahamaakusiiwinawaau uchii. 
MAT.6.6	Maak e ayimihaayin, chinipeukamikuhch chipaa chipahuusun, iskutak maak chii chipahuusuyine ekw che ayimihiit Kuuhtaawii kaatinihch kaa ihtaat. Chiwaapamukw wii taan e ihtuut ekaa kutak awen waapamiskw, wiya maak chika tipahamaakw.”
MAT.6.7	“Kaye maak e ayimihaayin, ekaawii aapachihtaah ayimuwin ekaa chekwaan mitun itwemakahch muyaam e ihtitwaau anichii ekaa kaa taapweyimaatwaau Chishemanituu, e iteyihtahkwaau che pehtaakutwaau Chishemanituu mikw aniyuu chineush e ayimihaatwaau. 
MAT.6.8	Ekaawii nispituwaahkuch uchii. Wesh Kuuhtaawii chischeyihtam shaash taan e ishi nituweyihtaman pwaamis e kakwechimat. 
MAT.6.9	Eukw uu che ishi ayimihaayekw. Nuuhtaawiinaan kihchikiishikuhch kaa ihtaayin, nitayimihaanaan chitishinihkaasuwin chechii chischeyihtaakunuuhch e chisteyihtaakuhch. 
MAT.6.10	Nitayimihaanaan kaye chuuchimaawin che utihchipayihch, kaye chititeyihtamuwin chechii ihtuutaakanuuhch utah aschiihch muyaam e ishi ihtuutaakanuuhch anite kihchikiishikuhch. 
MAT.6.11	Miinaan aaihkunaau anuhchiish kaa chiishikaach taan e ishi nituweyimachiht. 
MAT.6.12	Wepeyihtamuunaan nimachihtwaawinaanh muyaam taan kaa ishi wepeyihtamuwachihtwaau anichii kaa wanituutuuyimihtwaau. 
MAT.6.13	Ekaawii maak ituhtahiinaan anite chechii kakwechihiikuyaahch. Pechi kanuweyiminaan taan waa ishi kakwechihiikuyaahch machimanituu. Wesh chiya chitipiyeusiyin chuuchimaawin kaye chiya chitayaan suuhkaatisiiwin kaye chisteyihtaakusuwin kaachiche kaye kaachiche. Eukw maak uyuu Jesus kaa ishi chiskutamaachet che ishi ayimihaanuyich.”
MAT.6.14	“Ekw maak miin kaa itwet wepeyihtamuutwaawenich kutakach taan kaa ishi wanituutaaskwaau, Kuuhtaawii kihchikiishikuhch kaa ihtaat chika wepeyihtamaakw. 
MAT.6.15	Ekw maak ekaa wepeyihtamuutwaawenich kutakach namui kaye Kuuhtaawii kihchikiishikuhch kaa ihtaat chika uhchi wepeyihtamaakw taan kaa ishi wanituutaman.”
MAT.6.16	“Iskutak maak ekaa utinamekwe miichim mikw e wii ayimihaayekw, ekaawii misimeyihtaminaakuhiisukw muyaam e ihtitwaau anichii kaa ayimihehkaasutwaau. Papaamuhteuch naashch e nanehkaashinaakuhiisutwaau muyaam naashch e wawaanihkatetwaau e ishinaakuhiisutwaau chechii waapamikutwaau kaye chechii chischeyimikutwaau aweyuuh ekaa miichisutwaau mikw ushaa e ayimihaatwaau. Chiwiihtamaatinaawaau shaash mitun tekash miskamuch utipahamaakusiiwinawaau e chii ihtuutuwaakanuutwaau aniyuu taan kaa ishi nituweyihtahkwaau chechii ishi chistimaacheyimaakanuutwaau. 
MAT.6.17	Ihtiyine maak ekaa miichisuyin kaasiihkwe kaye shiikahuu. 
MAT.6.18	Ekaawii chischeyihtaakuhuuh uu e ihtiyin. Mikw Kuuhtaawii kaatinihch kaa ihtaat chika chischeyihtam. Wiya chika waapamukw uyuu e ihtuut ekaa waapamisk kutak awen, wiya maak chika tipahamaakw.”
MAT.6.19	“Ekaawii maauchihtamaasukw miisitisiiwin utah aschiihch, chechii wanaachihtaatwaau manichuushach kaye chechii akwaakwaapischipayihch kaye chimutiskach chechii kachemutitwaau. 
MAT.6.20	Teyakuch maak anite kihchikiishikuhch ekute ishi maauchihtamaasukw miisitisiiwin anite ekaa chechii wanaachihtaatwaau manichuushach kaye ekaa chechii akwaakwaapischipayihch kaye ekaa chechii kachemutitwaau chimutiskach. 
MAT.6.21	Wesh taanite e kanuweyihtaakuhch chimiisitisiiwin ekute e ihtakuhch chitehii.”
MAT.6.22	“Chischiishikw eukw uyuu uwaashtenamaakan chiiyuu. E miywaayich maak awen uschiishikw tekash chika waashteyuu wiiyuu. 
MAT.6.23	Ekw maak ekaa miywaauche chischiishikw, tekash kata ukaashteyaau chiiyuuhch. Ekw maak ekaa ihtakuhche waashtewin anite chiiyuuhch, taapwe kiipaa nuwach ukaashteyaau.”
MAT.6.24	“Namui awen chika chii atushkuweu niishu uchimaau, wesh peyakw aniyuu chika uhkaateu, ekw aniyuu kutak che saachihaat. Aniyuu peyakw suuhk chika atushkuweu, ekw aniyuu kutak namui chika uhchi naheyimeu chechii atushkuwaat. Namui chika chii atushkuweu Chishemanituu eyuu maak suuhk e aapatisit e wii miisitisiit.”
MAT.6.25	“Eukw maak wehchi ititakuch ekaa chechii mukushkaateyihtamekw miichim kaye chekwaan che minihkweyekw taan an e ishi nituweyihtamekw chechii uhchi pimaatisiyekw maak kaye chekwaan che chichishkamekw. Wesh pimaatisiiwin uste chisteyihtaakun ishpishaat miichim, kaye maak miiyuu uste chisteyihtaakun ishpishaat aniyuuh chichekwaanimh kaa chichishkaman. 
MAT.6.26	Maamituneyimich maa piyeshiishach, namui nihtaauchihtaauch chekwaayuu kaye namui maauchihtaauch miichimiyuu, yaapach maak Kuuhtaawiih kihchikiishikuhch kaa ihtaayich kanuweyimikuuch. Chiyawaau maak uste chititeyihtaakusinaawaau ishpishaat piyeshiishach. 
MAT.6.27	Wesh aat naashch aayimeyihtamihiikuyine chekwaan namui etituu yaapach chika chii yahchihtaan chipimaatisiiwin.”
MAT.6.28	“Chekwaan wehchi aayimeyihtamekw chekwaan che chichishkamekw. Maamituneyihtamukw maa waapikunh taan e ishpish miywaashikwaauh kaye e ishi miyu nihtaauchihkwaau. Namui aapatisiimakanh, namui kaye waaspisuumakanh. 
MAT.6.29	Ekw maak chiwiihtamaatinaawaau, aat aniyuu e chii ishpish miisitisiit aniyaa chisheuchimaau Solomon namui uhchi ishpish miywaashiyuuh uchekwaanimh e ishpish miywaashiyikwaauh waapikunh. 
MAT.6.30	Kaye maak Chishemanituu nihtaauchihtaau mashkushuuh. An maak kaa nihtaauchihkwaauh mashkushuuh anuhchiish kaa chiishikaach, waapahche shaash katachii ishkwaasikanuuh, namui aa chiyawaau uste chiwii miikuwaau chekwaayuu che pushchishkamuwekw, chiyawaau kaa apishaashich chitaapwehtamuwinawaau.”
MAT.6.31	“Ekaawii maak muush maamituneyihta chechii iteyihtaman, ‘Chekwaan che miichiyaan.’ Maak chechii iteyihtaman ‘Chekwaan che minihkweyaan.’ Maak kaye chechii iteyihtaman, ‘Chekwaan che chichishkamaan.’ 
MAT.6.32	Wesh eukw uyuu chekwaayuu muush e iteyihtamihiikutwaau anichii kutakach awenich ekaa kaa taapweyimaatwaau Chishemanituu. Ekw maak chiyawaau Kuuhtaawaau kihchikiishikuhch kaa ihtaat chischeyihtam misiwe taan e ishi nituweyihtamekw. 
MAT.6.33	Uste iteyihtaakun suuhk chechii naanituweyihtamuwekw Chishemanituu uchisheuchimaawin kaye ukuiskutaatisiiwin, ekw maak che miitaakw misiwe taan e ishi nuuhtepayiwekw. 
MAT.6.34	Shaash wesh ihtakun chekwaan anuhchiish che ushtaapayihiikuyin, ekaawii aayimeyihta anuhchiish taan che ispayihch waapahche, wesh chika ihtakun che ishi aayimeyihtaman waapahche. Namui maak iteyihtaakun chechii aayimeyihtamihiikuyin anuhchiish taan che ishi ushtaapayin waapahche.”
MAT.7.1	“Ekaawii wiyaaskunichekw, ekw maak namui chika uhchi wiyaaskunikunaawaau. 
MAT.7.2	Wesh taan mikw che ishi kanawaapahtamuwekwe taan e ishi wiyaaskunekw awen ekun mwehch che ishi kanawaapahtahk kaye wiya Chishemanituu wiyaaskunitaakwe. Taan e ishpish miiwet awen chekwaayuu eukun mwehch che ishpish miyaakanuut. 
MAT.7.3	Chekwaan wehchi naashch kanawaapahtamuwat chiichishaan e apishaashiyich upishinuun ekaa maak aapateyihtaman e mihchaaskuhch mistikw e pishiniyin chiya. 
MAT.7.4	Taanite chechii uhchi itat chiichishaan, ‘Nika wiihkuchihtaan maa chipishinuun,’ chiya maak e mihchaaskuhch mistikw e pishiniyin. 
MAT.7.5	Chiya kaa ayimihehkaasuyin, niishtam wiihkuchihtaah an mistikw kaa mihchaaskuhch chischiisikuhch kaa ihtakuhch ekw maak che miyu waapahtaman chechii wiihkuchihtaawat aniyuu chiichishaan upishinuun.”
MAT.7.6	“Ekaawii miyaahkuch atimuch chekwaayuu e chisteyihtaakuniyich. Kaye ekaawii ishiwepinamuwaahkuch kuuhkuushach e shuuliyaauniyikwaauh waweshihunh wesh mikw kata taahtahkushkaatamuch kaye chika aapamuushtaakuwaauch chechii ushikuhiitaakuch.”
MAT.7.7	“Nitutamaakw taan e ishi nituweyihtamekw, ekw maak che miikuyekw. Naanituweyihtamukw ekw maak che miskamekw. Papaauhiichekw ekw maak che aapahamaakuyekw. 
MAT.7.8	Wesh tahtu awen kaa nitutamaat chika miyaakanuu aniyuu kaa ishi nitutamaat. Tahtu awen kaa naanituweyihchet chika miskam aniyuu chekwaayuu kaa naanituweyihtahk. Kaye tahtu awen kaa papaauhiichet chika aapahamuwaakanuu. 
MAT.7.9	Chiyawaau uhtaawiimaautikw, nituweyihtamaask aahch chikus aaihkunaauh, asinii aa chipaa miyaau. 
MAT.7.10	Maak namesa nituweyihtamaask chinepukw aa chipaa miyaau. 
MAT.7.11	Aat e ishpish machaatisiyekw eyuwehch chichischeyihtenaawaau chechii miyu miyekuch chitawaashiimuwaauch chekwaayuu. Etituu maak Kuuhtaawaau kihchikiishikuhch kaa ihtaat chika miyu miiweu taan e ishi nituweyihtamuwaakanuut.”
MAT.7.12	“Taan e ishi nituweyimatwaau awenichii chechii ihtuutamaaskwaau ekun ihtuutamuuch. Eukw uu taapishkun e ishi chiskutamaachemakahch wiishuwewin kaye ekun kaa ishi waawiihtahkwaau uchischiwehiichesuuch.”
MAT.7.13	“Niishinh ishkwaahtemh, peyakw iyakashkaau ekw an peyakw shaakuwaashuu. An maak ishkwaahtem kaa iyakashkaach wehtan chechii pimuhtaanuuhch an meskanuu anite kaa itamuhch, mikw maak machishkutehch itamuu an meskanuu. Mihchetu maak awenichii pimuhteuch aniyuu meskanaayuu. An maak kaa shaakuwaashich ishkwaahtem ekute chipaa uhchi piihchenaawaau. 
MAT.7.14	Aayiman maak e pimuhtaanuuhch an meskanuu pimaatisiiwinihch kaa itamuhch. Namui maak mihchetu awen miskam aniyuu meskanaayuu.”
MAT.7.15	“Ayaakwaamiishtawaahkuch machi uchischiwehiichesuuch. Mwehch maanishchaanishach ishinaakusuuch utah uschich mikw maak piihch anite upimaatisiiwiniwaahch mwehch mahiihkanich iteyihtaakusuuch.”
MAT.7.16	“Aniyuu e itaatisiitwaau ekut che uhchi chischeyimekuch. Mwehch miinishah namui chii nihtaauchinh utuuspiyaahtikuhch maak iinaahtikw namui chii nihtaauchihtaau miinishah. 
MAT.7.17	Wesh e miyu nihtaauchit mistikw e miyusitwaau waapiminich chika nihtaauchuuch anit an mistikw ekw maak ekaa miyu nihtaauchit mistikw namui chika chii nihtaauchuuch e miyusitwaau waapiminich anit mistikuhch. 
MAT.7.18	E miyu nihtaauchit mistikw namui chika chii nihtaauchihtaau machiminh kaye maak ekaa miyu nihtaauchit mistikw namui chika chii nihtaauchitaau miyuminh. 
MAT.7.19	An maak mistikw ekaa kaa miyu miinishuut chika naatwaakahwaakanuu ekw che machishtawepinaakanuut ishkutehch. 
MAT.7.20	Eukw maak wehchi ititakuch ekute che uhchi chischeyimekuch anichii kaa wiyeshihiiwetwaau aniyuu e itaatisiitwaau muyaam e ishinaakusitwaau anichii mistikuhch kaa aayimuutamaatakuch, mikw taan e ishinaakusit an mistikw ekun che ishi nihtaauchiniyikwaauh miinishah.”
MAT.7.21	“Namui misiwe awen kaa pechi ishinihkaasit, ‘Utipeyihchikeu, Utipeyihchikeu,’ chika uhchi piihcheu kihchikiishikw chisheuchimaawinihch, anichii eukw kaa ihtuutahkwaau taan e ishi nituweyimikutwaau Nuuhtaawii kihchikiishikuhch kaa ihtaayich eukunich anichii che piihchetwaau.”
MAT.7.22	“Iskutak utihchipayihche wiyaaskunicheu chiishikaau mihchetu awenichii nika itikuch aniyuu e chiishikaayich, ‘Utipeyihchikeu, Utipeyihchikeu, chitishinihkaasuwin nichii aapachihtaanaan e chischiwehiicheyaahch, chitishinihkaasuwin kaye nichii aapachihtaanaan mihchetu machiahchaahkuch aweyuu e chii piihchishkuwaatwaau chechii wiiwiitishihuuchishtwaau, kaye chitishinihkaasuwinihch uhchi maamishkaach chekwaayuuh nichii ihtuutenaan.’ 
MAT.7.23	Ekw che itakwaau, ‘Namui wiiskaat kuuhchi chischeyimitinaawaau. Maachiikw iichesikw nete chiyawaau kaa machaatisiyekw.’ ”
MAT.7.24	“Misiwe awen kaa nituhtahk nitayimuwiniyuu kaa ati ihtuutahk maak aniyuu kaa itweuch, mwehch naapeu kaa kachehtaaweyihtahk anite e paahpaachipiskaayich kaa wiikaapuuhtaat waaskaahiikaniyuu iteyihtaakusuu.”
MAT.7.25	“Iskutak maak mesta chimuuniyich, maak iskutak e ati utihchiputeyich waaskaa aniyuu uwaaskaahiikanim maak iskutak mesta chiishtiniyich namui mechim chika uhchi aahchikaapuuniyuu aniyuu uwaaskaahiikanim, wesh naashch taapwe chii yaaichikaapuuhtaau anit aniyuu kaa paahpaachipiskaayich e chii wiikaapuuhtaat.”
MAT.7.26	“Ekw awen kaa nituhtahk taan aniyuuh e iteuch ekaa maak kaa ihtuutahk mwehch awen ekaa kaa nisitweyihtahk anite yekaahch kaa wiikaapuuhtaat uwaaskaahiikanim ekun e ishinaakusit.”
MAT.7.27	“Iskutak maak mesta chimuuniyich, e ati utihchiputeyich maak waaskaa aniyuu uwaaskaahiikanim, maak mesta chiishtiniyich, tiiwehch kaupayiniyuu aniyuu uwaaskaahiikanim, mitun tekash wanaataniyuu aniyuu uwaaskaahiikanim.”
MAT.7.28	Iskutak maak Jesus kaa itwet uyuu taan kaa wii itwet, misiwe aniyuuh aweyuuh naashch chii miskaateyimikuu aniyuu e ishi miskaastaakusit e chiskutamaachet.
MAT.7.29	Wesh e chiskutamaachet namui uhchi iteyihtaakusuu e iteyihtaakusiyich aniyuu wiishuwewiniyuu kaa chiskutamaacheyich. Wes wiya e chiskutamaachet chii nisituhtaakusuu e ayaat tipeyihchichewiniyuu.
MAT.8.1	Iskutak maak Jesus piyechi pinisuwet aniyuu wachiyuu, mihchetu aweyuuh chii ati nuushuushkaakuu. 
MAT.8.2	Ekw naapeu kaa maayaataniyich umichiiwaaspinewiniyuu e ayaayich kaa pechi naatikut kaa uchihchiihkunipayihuyich anite uhchishkuu e ihtaat, ekw kaa itikut, “Utipeyihchikeu, wii pechi wiichihiyine chika chii ihtuuten chechii payehtisiyaan.”
MAT.8.3	Jesus maak chii taahtineu e itaat, “Chiwii wiichihiitin, payehchisiih.” Tiiwehch maak chii miinuwaatisiyuu an naapeu aniyuu kaa itaaspinet. 
MAT.8.4	Ekw Jesus kaa itaat, “Yaaitei, ekaawii mitun wiihtamuu awen paatishkaan chii nituuchischeyimiske ayimiheuchimaau itiske maak shaash e miinuwaatisiyin. Kaye chii pachishtinamane an miiwewin aniyaa Moses kaa itashuwet chechii miiwaanuyich iskutak e miinuwaachihaakanuut awen. Eukw maak uyeyuu uhchi che chischeyimiskwaau awenichii tekash e miinuwaatisiyuut.”
MAT.8.5	Iskutak Jesus tekushihk anite ihtaawinihch Capernaum kaa ishinihkaateyich, chii nachishkaakuu aniyuu naapeu kaa niikaanishkuwaayich shimaakanisha e pukuseyimikut chechii wiichihaat. 
MAT.8.6	E itikut, “Utipeyihchikeu, nitaapachihaakan e ihtaayaahch ihtaau e aahkusit ekaa chii aahtinisut kaye maak naashch wiisacheyihtamihpineu mikw e pimishinit unipewinihch.”
MAT.8.7	Ekw Jesus kaa itaat, “Nika nituwaapamaau, che miinuwaachihiik.”
MAT.8.8	Ekw an shimaakanishuuchimaau kaa itaat aniyuu Jesus, “Namui nitepicheyihtaakusin chechii pechi piihcheyin niwaaskaahiikanimihch. Mikw maak itweh chechii miinuwaatisiit nitaapachihaakan ekw maak che miinuwaatisiit aat ekaa takushiniyine. 
MAT.8.9	Nichischeyihten chechii ihtuutaman uu, kaye niya ihtaauch nuuchimaamach e pishichihiikwaau. Kaye maak ihtaauch shimaakanishach niya e wawiishuumakwaau. E itak peyakw shimaakanish ‘Anite ituhte,’ tiiwehch ekute e ituhtet kaye maak e itak shimaakanish, ‘Aashtam,’ tiiwehch takushinuu. Ekw kaye kutak e itak nitaapachihaakan ‘Uu maa ihtuut,’ eukw aniyuu e ihtuutahk.”
MAT.8.10	Iskutak maak Jesus piyehtawaat uyuu e itweyich naashch taapwe chii miskaateyihtamihiikuu utaapwehtamuwiniyuu. Ekw kaa itaat aniyuu aweyuuh kaa wiicheukut, “Aat maak ekaa Jewa itiskaanesit uu naapeu eshkw namui nuuhchi waapamaau Jewa e itiskaanesit awen utah Israelihch chechii ishpish suuhchitaapwehtahk. 
MAT.8.11	Chiwiihtamaatinaawaau waapanuutaahch kaye maak paashtaachiiwetinuutaahch chika uhtuhteuch awenichii che wiitapimaatwaau Abraham, Isaac ekw maak Jacob makushaanuyiche kihchikiishikw chisheuchimaawinihch. 
MAT.8.12	Mikw maak anichii kaa masinaasutwaau chisheuchimaawinihch che ishi wiichihiiwewaakupanenich namui chika uhchi piihtakahaakanuuch anite. Wanitipiskusiiwinihch chika ishiwepinaakanuuch, ekute anite che maatutwaau kaye che mamiteyaapitesinitwaau.” 
MAT.8.13	Ekw Jesus kaa itaat aniyuuh shimaakanishuuchimaauh, “Chiiwe, taan kaa ishi taapwehtaman ekun che ishi ihtuutamaakuyin.” Aniyuu maak mekwaach kaa itaat aniyuu shimaakanisha, ekut mwehch aniyuu tipahiikaniyuu kaa miinuwaatisiyich aniyuu utaapachihaakanh an shimaakanishuuchimaau.
MAT.8.14	Ekw Jesus kaa ituhtet anite Peter wiichiihch, ekw kaa waapamaat aniyuu Peter usikusiyuuh e aahkusiyich e chishiteunikusiyich. 
MAT.8.15	Ekw Jesus kaa taahtinamuwaat aniyuu Peter usikusiyuuh utihchiyuu, kaa iishtepayiyich aniyuu kaa chishiteunikusiyich, ekw kaa ati wanishkaayich aniyuu iskweu, kaa ati miyuhkaakut Jesus aniyuuh iskweuh.
MAT.8.16	Iskutak maak e ati utaakushiyich, ekw kaa peshuwaatwaau awenichii mihchetu aweyuuh kaa piihchishkaakuyich machiahchaahkwa anite Jesus e ihtaayich. Jesus maak chii itashumeu chechii wiiwiyich aniyuu machiahchaahkwa aniyuu kaa piihchishkaakuyich iinuuh, kaye maak misiwe chii miinuwaachiheu aniyuu kaa aahkusiitwaauh. 
MAT.8.17	Aniyuu maak kaa ihtuutahk chii ispayiniyuu taan kaa ishi niikaan wiihtamukupane che ispayiyich aniyaa uchischiwehiichesuu Isaiah kaa itwet,
MAT.8.17	Chichii miinuwaachihiikunuu kaye chii iichenam misiwe nanaahkuu chititaaspinewinuuh.
MAT.8.18	Iskutak maak Jesus wiyaapamaat aniyuu mihchetu aweyuuh anite waaskaa e ihtaat kaa ihtaayich, ekw kaa itaat aniyuu uchischinuhamuwaakanh nete kwestehchekaam aniyuu saakahiikaniyuu chechii itahuyikut. 
MAT.8.19	Eshkw maak ekaa uhchi mushaauhahkwaau peyakw an kaa chiskutamaachet wiishuwewiniyuu chii iteu aniyuu Jesus, “Chischinuhamaachesuu, chika papaawiicheutin taanite che ituhtewane.”
MAT.8.20	Ekw Jesus kaa itaat, “Mahcheshuuch ihtakuniyuu uwaatakuwaauh, piyeshiishach kaye ihtakuniyuu uwachishtunawaauh, mikw maak Iinuu Ukusisa namui ayaayuuh taanit chechii waweyishiniyiyich chechii iiwepiyich.”
MAT.8.21	Ekw maak kutak naapeu e nuushuushkuwaat Jesus chii iteu, “Utipeyihchikeu, pachishtinh pitamaa chechii nahiihkuuk nuuhtaawii puunipimaatisiite ekw maak yaakw che wiicheutaan.”
MAT.8.22	Ekw Jesus kaa itaat, “Pechi wiicheuh. Ekush anichii mwehch kaa nipitwaau kaa iteyihtaakusitwaau awenich kata nahiihkuweuch aniyuu utiiniimuwaauh kaa nipiyich.”
MAT.8.23	Ekw Jesus kaa puusit chiimaaniyuu, uchischinuhamuwaakanh e chiimikut. 
MAT.8.24	Chek sischikuuch kaa mistachiishtiniyich anit saakahiikanihch, chii kushtaatikuniyuu maak chechii kushaapeyaahaniyich aniyuu uchiimaanuwaau. Chii nipaau maak wiya Jesus. 
MAT.8.25	Chek anichii chischinuhamuwaakanich kaa pekunaatwaau Jesus e itaatwaau, “Utipeyihchikeu, pechi wiichihiinaan, shaash chika wanaachihunaanuu.”
MAT.8.26	Ekw Jesus kaa itaat, “Chekwaan wehchi naashch kushtaachiyekw, taapwe nuwach kaa apishaashich chitaapwehtamuwinawaau.” Ekw kaa wanishkaat kaa itashuwaatahk aniyuu e yuutiniyich chechii puunipayiyich kaye aniyuu kiskanh kaa itaat, “Chiyaamisiikw.” Tiiwehch maak chii uhchi ywaashtiniyuu.
MAT.8.27	Misiwe maak anchii naapeuch chii maamishkaateyihtamuch e itwetwaau, “Awen uu waawaach e yuutiniyich kaye maak kiskanh e pishichihiikut.”
MAT.8.28	Iskutak maak Jesus mesikaatwaau anite aniyuu Gadarene kaa ishinihkaateyich aschiiyuu kwestehchekaam aniyuu saakahiikaniyuu, chii nachishkaakuu niishu naapeuh e piihchishkaakuyich machiahchaahkwa anite iihkuhiiskaanihch e uhtuhteyich. Namui waawaach aweyuuh uhchii pimuhteyuuh anite aniyuu meskanaayuu kaa ishpish chii kushtaatikusiitwaau uchii naapeuch. 
MAT.8.29	Iskutak maak wiyaapamikut Jesus aniyuuh naapeuh tiiwehch chii uhchi aashihkweyuuh e itweyich, “Jesus, taan waa ishiihkuuyaahch, chiya Chishemanituu Ukusisa, shaash aa chiwii pechi wawiisacheyihtamihiinaan eshkw maak ekaa utihchipayihch anit che wawiisacheyihtamuwaauhchipane.” Ekun kaa itikut aniyuuh niishu naapeuh.
MAT.8.30	Anit maak aniyuu kaa ihtaatwaau namui waahyuu anit chii ihtaauch e mihchetitwaau kuuhkuushach e miichisutwaau. 
MAT.8.31	Ekw anichii machiahchaahkuch naashch suuhk chii nitutamuweuch Jesus e itaatwaau, “Che wiiwiitishihuwaauhche, nete itishahunaan anechii kuuhkuushach chechii piihchishkuwachihtwaau.”
MAT.8.32	Ekw Jesus kaa itaat, “Maachiikw.” Iskutak maak kaa wiiwiitwaau anichii machiahchaahkuch anit uhchi aniyuu niishu naapeuh e ihtaayich ekw kaa aashuupiihchishkuwaatwaau aniyuu kuuhkuushah. Ekw anichii kuuhkuushach kaa yaamitaauhchipahiitutwaau anite ishi saakahiikanihch, kaa nishtaapaawetwaau.
MAT.8.33	Iskutak maak anichii kaa naanaakachihaatwaau aniyuuh kuuhkuushah kaa waapahtahkwaau taan kaa ispayiyich chii ushimuuch, kaa nituu wiihtahkwaau anite ihtaawinihch taan kaa ispayiyich aniyuu niishu naapeuh kaa piihchishkaakuyich machiahchaahkwa. 
MAT.8.34	Naanaacheshiish maak misiwe awenichii anit ihtaawinihch kaa ihtaatwaau chii nituwaapameuch Jesus. Iskutak maak wiyaapamaatwaau chii siihchimeuch chechii iichesiyich anit utaschiiwaahch uhchi.
MAT.9.1	Ekw Jesus kaa puusit chiimaaniyuu kaa aashuuhahkwaau aniyuu saakahiikaniyuu, kaa isichimetwaau anite aniyuu ihtaawiniyuu kaa uhchiit. 
MAT.9.2	Chii peshuweuch maak awenichii naapeuh nipewinihch e pimishiniyich ekaa uhchi nisitusiyich. Iskutak Jesus kaa waapahtamuwaat aniyuu aweyuuh utaapwehtamuwiniyuu chii iteu aniyuu naapeu, “Muuchicheyihtah niwiichewaakan, chiwepeyihtamaakuun chimachihtwaawinh.”
MAT.9.3	Ekw anichii wiishuwewiniyuu kaa chiskutamaachetwaau anit kaa ihtaatwaau chii iteuch e ayimihiitutwaau, “Paastaameu Chishemanituu uu naapeu.”
MAT.9.4	Jesus maak chii chischeyimeu taan e ishi ayimihiituyich ekw kaa itaat, “Taapwe nitamukw kaa ishi maamituneyihtamekw. 
MAT.9.5	Taan uste wiyehtihch chechii iinaanuuhch, ‘Chimachihtwaawin chiwepeyihtamaakuun,’ maak chechii iinaanuuhch, ‘Pisikuuh, ekw maak pimuhteh.’ 
MAT.9.6	Chika waapahtiitinaawaau Iinuu Ukusisa taapwe wiya e ayaat tipeyihchichewiniyuu utah aschiihch chechii wepeyihtamaachet machitwaawinh.” Ekw kaa itaat aniyuu naapeu ekaa uhchi nisitusiyich, “Pisikuuh, utinh chitashpishimun, che chiiweyin.”
MAT.9.7	Chii pisikuu maak an naapeu, kaa chiiwet. 
MAT.9.8	Iskutak maak anichii awenich anit kaa ihtaatwaau wiyaapahtahkwaau taan kaa ispayiyich chii sechisuuch ekw kaa maamihchimaatwaau Chishemanituu e miyaayich aweyuuh suuhkaatisiiwiniyuu.
MAT.9.9	Ekw Jesus kaa chistuhtet anit uhchi, mekwaach maak e ati pimuhtet, chii waapameu naapeu e apiyich masinahiicheukamikuhch Matthew e ishinihkaasuyich, Chisheuchimaau shuuliyaayuu kaa maamuushtinamiyich e chii itaapatisiyich. Ekw Jesus kaa itaat, “Pechi papaawiicheu.” Ekw Matthew kaa pisikuut, kaa ati wiichewaat Jesus.
MAT.9.10	Mekwaach maak Jesus e miichisut anite Matthew wiichiihch mihchetu kutakach Chisheuchimaau shuuliyaamiyuu kaa maamuushtinahkwaau kaa itaapatisitwaau chii ihtaauch anit kaye kutakach awenichii kaa machaatisiitwaau chii wiichimiichisuumeuch Jesus ekw maak aniyuu uchischinuhamuwaakaniyuuh. 
MAT.9.11	Pasch maak Phariseech chii waapameuch uyuuh ekw kaa itaatwaau aniyuu chischinuhamuwaakanh, “Chekwaan wehchi wiichimiichisuumaat chichiskutamaachesiimuwaau aniyuuh Chisheuchimaau shuuliyaayuu kaa maamuushtinamiyich kaye aniyuuh kutak kaa machaatisiyich.”
MAT.9.12	Jesus maak chii pehtaweu ekw kaa itaat, “Namui nituweyimeuch nituhkuiin anichii awenichii ekaa kaa aahkusitwaau, mikw anichii kaa aahkusitwaau eukunich netuweyimaatwaau nituhkuiin. 
MAT.9.13	Wii nisituhtamukw maa anite chihchi masinahiikanihch kaa itashtech, ‘Chishewaatisiiwin eukw netuweyihtamaan, namui wii e machishtawehamaanuuhch chekwaan.’ Namui anichii kaa kuiskutaatisiitwaau wehchi takushiniyaan. Nichii takushin chechii nituumakwaau umachihtwaauch chechii kweskaatisiitwaau.”
MAT.9.14	Ekw John siikahaahtaacheu uchischinuhamuwaakanh kaa pechi nituwaapamaatwaau aniyuu Jesus ekw kaa itaatwaau, “Meshikum ekun e ihtiyaahch niyaan ekw maak anichii Phariseech ekaa miichisuyaahch. Chekwaayuu maak wehchi ekaa ihtitwaau wiyawaau chichischinuhamuwaakanich ekaa miichisutwaau.”
MAT.9.15	Jesus maak chii iteu, “Muyaam e niipuunaanuuhch, namui macheyihtamuch anichii kaa wiishaamaakanuutwaau mekwaach anit e ihtaayich aniyuu uschinaapewaan. Ekun maak e ishinaakuhch utah mekwaach e ihtaayaan anichii chischinuhamuwaakanich e ihtaatwaau mikw maak iskutak utihchipayihche che pechi utinikuyaan anit e ihtaatwaau uhchi ekw maak yaakw che ihtitwaau meshikum ekaa miichisutwaau anichii chischinuhamuwaakanich.”
MAT.9.16	“Muyaam awen e wii miishahahk weskach akuhpiyuu e uskaayich machunishiyuu aapachihtaate, aniyuu e uskaayich machunishiyuu aapachihtaate kata utaapaaweyuu ekw maak etituu che piikupayihch an akuhp. 
MAT.9.17	Kaye namui awen piihtaapuutaau e ushkaakamiyich shuuminaapuuyuu anite ishi e weskachuuniyich ushakai puutaahch. Wesh anite ishi piihtaapuutaate aniyuu kaa ushkaakamiyich shuuminaapuuyuu iskutak maak ushihuumakaniyiche mitun chika taatupayiniyuu aniyuu ushakai puutaayuu. Ekw maak namui kata uhchi ayaau shuuminaapuuyuu kaye maak aniyuu ushakai puutaayuu namui kata uhchi ishinaakuniyuu miin chechii aapachihtaat. E ushkaakamihch shuuminaapuuh anite ishi piihtaapuutaakanuu e ushkaakwaauh ushakai puutaih ekw maak chechii kanuweyihtaakanuuhch.”
MAT.9.18	Mekwaach maak Jesus e itwet aniyuu, peyakw naapeu e uchimaaut chii pechi uchihchiihkunipayihuu anit Jesus e ihtaayich e itaat, “Chii puunipimaatisiyuu nitaanis anuhchiish, pechi saamin ekw maak miin che pimaatisiit.”
MAT.9.19	Ekw Jesus kaa pisikuut, kaa wiichewaat aniyuu naapeu, kaye uchischinuhamuwaakanh chii wiicheukuu.
MAT.9.20	Chii ihtaau maak anit iskweu niishushaap pipun e chii wanihtaat umihkw, eukw an uspiskuniihch kaa uhchi pechi naataat Jesus kaa taahtinamuwaat anite e waniskwekaniyich aniyuu utakuhpiyuu. 
MAT.9.21	E chii taapwehtahk kiipaa che miinuwaatisiit aat mikw taahtinamuwaate e waniskwekaniyich Jesus utakuhpiyuu.
MAT.9.22	Ekw Jesus kaa kweschikaapuut, kaa waapamaat aniyuu iskweu ekw kaa itaat, “Miyeyihtah nitaanis, chitaapwehtamuwin chimiinuwaachihiikuun.” Tiiwehch maak chii miinuwaatisiyuu an iskweu aniyuu kaa itaaspinet.
MAT.9.23	Iskutak Jesus kaa piihchewaat aniyuu naapeu kaa uchimaawiyich wiichiyuu, chii waapameu aniyuu kaa chii puutaacheyitwaauh e chiskahaakanuyich aweyuu e chii puunipimaatisiyich kaye aniyuuh aweyuu kaa nanehkaatweutamiyich. 
MAT.9.24	Chii iteu, “Namui chinituweyihtaakusinaawaau utah, wiiwiikw nete, taapaa nipuu an ishkwesh mikw wesin nipaau.” Ekw kaa ushinuwaatwaau aniyuu e itweyich e maayeyimaatwaau. 
MAT.9.25	Iskutak maak misiwe aniyuu iinuu kaa wiiwiitishihwaakanuyich, ekw Jesus kaa piihchewaat aniyuu ishkwesha unipeukamikuyuu, kaa utinamuwaat utihchiyuu ekw kaa wanishkaat an ishkwesh. 
MAT.9.26	An maak kaa ispayiyich chii mishihtepayuu e tipaatutaakanuuhch.
MAT.9.27	Iskutak maak Jesus chestuhtet anit uhchi aniyuu naapeu wiichiihch niishu naapeu ekaa waapahtamiyich chii nuushuushkaakuu e aashihkweyich e ishi tepwaatikut, “Chiya aniyaa Chisheuchimaau David e ihtaat kaa uhchiyin, pechi chistimaacheyiminaan maa.”
MAT.9.28	Jesus maak chii piihcheu waaskaahiikanihch ekw anichii naapeuch ekaa kaa waapahtahkwaau kaa nituwaapamaatwaau ekw Jesus kaa itaat, “Chitaapwehtenaawaau aa chechii miinuwaachihiitakuch.” Ekw kaa itikut, “Ehe, Utipeyihchikeu.”
MAT.9.29	Ekw Jesus kaa taahtinamuwaat aniyuu uschiishikuyuu, kaa itaat, “Nihaau taan e ishi taapwehtamekw ekun che ishi ihtuutamaakuyekw.” 
MAT.9.30	Chii miinuwaachihaakanuuch maak ekw kaa waapahtahkwaau. Ekw Jesus kaa itashumaat ekaa chechii wiihtamuwaayich aweyuu.
MAT.9.31	Namui maak uhchi pishichiheuch, yaapach chii katipaachimeuch Jesus misiwe anite e ati ituhtetwaau.
MAT.9.32	Iskutak maak e ati chistuhtetwaau anichii naapeuch, pasch awenich chii peshuweuch naapeuh anit Jesus e ihtaayich ekaa nihtaaweyich e piihchishkaakuyich machiahchaahkwa. 
MAT.9.33	Iskutak maak Jesus kaa wiiwiitishihwaat aniyuuh machiahchaahkwa, ekw kaa kaschihut an naapeu e ayimit. Misiwe maak awenichii chii miskaateyihtamuch uyuu kaa ispayich. Chii iteuch maak, “Namui wiiskaat nuuhchi waapahtenaan maamishkaach chekwaan e ispayihch utah Israelihch.”
MAT.9.34	Mikw maak anichii Phariseech chii iteuch, “Aniyuu wesin kaa niikaanishkuwaayich machiahchaahkwa eukw aniyuu kaa miikut suuhkaatisiiwiniyuu chechii wiiwiitishihwaat machiahchaahkwa.”
MAT.9.35	Jesus maak misiwe chii ituhteu anite nanaahkuu e utenaauniyich kaye anite nanaahkuu ihtaawinishihch, e chiskutamaachet Jewa ayimiheukamikuhch, kaye e kacheskwet e waawiihtahk miywaachimuwiniyuu e aayimuutahk Chishemanituu uchisheuchimaawiniyuu, kaye e miinuwaachihaat aweyuuh nanaahkuu itaaspinewiniyuu e ayaayich. 
MAT.9.36	Iskutak maak wiyaapamaat aniyuu mihchetu aweyuuh, naashch chii chistimaacheyimeu kiipaa naashch e mukushkaateyihtamihaakanuyich kaye ekaa ayaayich aspeyimuwiniyuu, mwehch maanishchaanishach e ishinaakusitwaau ekaa ayaawaatwaau maanishchaanishuiinuuh che naanaakachihiikutwaau. 
MAT.9.37	Ekw kaa itaat aniyuu uchischinuhamuwaakanh, “Weyuutanh e chiishi nihtaauchihkwaau nihtaauchihtaakan mikw maak namui mihchetuuch anichii che maamuushtinahkwaau. 
MAT.9.38	Ayimihaakw, nitutamuwaahkw an tepiyeusiit uyuuh kaa chiishi nihtaauchiniyikwaauh nihtaauchihtaakanh chechii itishahwaat mihchetu aweyuu anite e maauchihchikaanuyich.”
MAT.10.1	Jesus chii wiishaameu kaa niishushaapuyich uchischinuhamuwaakanh ekw kaa miyaat tipeyihchichewiniyuu chechii wiiwiitishihwaayich machiahchaahkwa, eyuu maak chechii miinuwaachihaayich aniyuu aweyuu nanaahkuu kaa itaaspineyitwaauh kaye kaa aahkusiitwaauh. 
MAT.10.2	Maau maak kaa ishinihkaasuyich aniyuu niishushaap Apastalh, Simon, eukuu Peter kaa ishinihkaataakanuut, ekw maak Peter ushiim Andrew, James ekw maak aniyuu wiichishaanh John, eukw uyuu Zebedee ukusisa, 
MAT.10.3	Philip, ekw maak Bartholomew, Thomas, ekw maak Matthew, an kaa chii maamuushtinahk Chisheuchimaau shuuliyaayuu, ekw maak James, Alphaeus ukusisa, ekw maak Thaddaeus, 
MAT.10.4	ekw maak Simon kaa ayimihewaatisiit kaa ishinihkaataakanuut, ekw maak Judas Iscariot, eukuu kaa wiyeshipachishtinaat Jesus.
MAT.10.5	Ekw uchii niishushaap kaa chihchitishahukutwaau Jesus e itikutwaau, “Ekaawii ituhtekw anite iinuuch ekaa Jewa iinuuch kaa itiskaanesitwaau e ihtaatwaau kaye ekaawii ituhtekw anite ihtaawinh Samaria aschiihch kaa ihtakuhkwaauh. 
MAT.10.6	Mikw anite ituhtekw Israel aschiihch anite Jewa iinuuch kaa ihtaatwaau wesh mwehch maanishchaanishach e wanishinitwaau ishinaakusuuch. 
MAT.10.7	Nituu kacheskwekw e wiihtamekw shaash e peshunaakuhch kihchikiishikw chisheuchimaawin. 
MAT.10.8	Miinuwaachihaahkuch kaa aahkusitwaau, kaye wanishkaanaahkuch anichii kaa nipitwaau, miinuwaachihaahkuch chechii payehchisiitwaau anichii kaa maayaataniyich umichiiwiniyuu kaa ayaatwaau kaye wiiwiitishihwaahkuch machahchaahkuch. Sehchei chichii miikunaawaau uu suuhkaatisiiwin, namui maak chipaa uhchi chiishiihkaakunaawaau uu e ihtuutamekw. 
MAT.10.9	Ekaawii kaye waawaach niimishuuliyaawekw. 
MAT.10.10	Ekaawii ayaakw kaye niimuutaan, kaye ayuwaak chichekwaanimuwaauh e chichishkamekw, maak kaye maschisin maak siskahuun. Wesh e aapatisit awen chipaa miyaakanuu taan e ishi nuuhtepayit.”
MAT.10.11	“Iskutak maak utihtamekwe utenaau maak ihtaawin, naanituwaapamaahkw awen e tepicheyihtaakusit chechii piihtakahiitaakw. An maak che ishpish ihtaayekw ekute anit ihtaakw paatish miin chistuhteyekwe. 
MAT.10.12	Iskutak maak e ati piihcheyekw an waaskaahiikan che waachiyemekuch chiyaameyihtamuwinihch ishi e shaweyimekuch. 
MAT.10.13	Anichii maak awenichii kaa ihtaatwaau anit waaskaahiikanihch naheyimitaakwenich, taapwe chika shaweyimaakanuuch ekw maak ekaa naheyimitaakwenich, namui chika uhchi shaweyimaakanuuch. 
MAT.10.14	Ekw maak utihtamekwe ihtaawin maak waaskaahiikan ekaa maak wii piihtakahiikuyekwe kaye ekaa wii nituhtaakuyekwe, nakatamukw an ihtaawin maak an waaskaahiikan ekw che pahpausiteshimuyekw. 
MAT.10.15	Chiwiihtamaatinaawaau, iskutak wiyaaskunicheu chiishikaache Chishemanituu uste chika chistimaacheyimeu aniyuu kaa machaatisiyich anit kaa ihtaayich Sodom ekw maak Gomorrah ishpishaat aniyuuh aweyuuh ekaa kaa naheyimitaakw.”
MAT.10.16	“Nituhtamukw, chichihchitishahuutinaawaau mwehch maanishchaanishach e itishahwaakanuutwaau anite e mihchetiyich mahiihkanh e ihtaayich. Yaakwaau ihtikw mwehch chinepukw e ishi yaakwaau ihtit, kaye maak yuuspisiikw mwehch umiimiiu e ishpish yuuspisiit. 
MAT.10.17	Ayaakwaamiikw maak, wesh chika ihtaauch awenichii che maakunitaakuch ekw anite kaa niikaanishkaacheyich e ihtaayich che ituhtahiitaakuch chechii wiyaaskunikuyekw. Kaye maak anite utayimiheukamikuwaahch ekute che papasistehukuyekw. 
MAT.10.18	Chika ituhtahiikunaawaau tipeyihchichesuuch kaye chisheuchimaauch e ihtaatwaau chechii uhchishkuukaapuushtawekuch an uhchi e nuushuushkuwiyekw. Chika nitaweyihtaakusinaawaau kuiskw chechii ishi aayimuumiyekw anit uhchishkuu e ihtaatwaau kaye uhchishkuu anichii ekaa Jewa kaa itiskaanesitwaau. 
MAT.10.19	Iskutak maak piihtakahiikuyekwe anite, ekaawii aayimeyihtamukw taan nihaau che itweyekw, wesh iskutak utihchipayihche an che ihtuutaakuyekw chika miikunaawaau taan che ishi ayimiyekw. 
MAT.10.20	Wesh an che ishi ayimiyekw, namayeu chiyawaau an chitayimuwinawaau mikw maak an che itweyekw Ahchaahkw Chuuhtaawiinuu e ihtaat kaa uhchiit eukw an che miitaakw taan nihaau che itwewekw.”
MAT.10.21	“Naapeuch chika pachishtineuch wiichishaanawaau chechii nipahaakanuyich kaye uhtaawiimaauch ekun che ihtuutuwaatwaau utawaashiimuwaau, kaye awaashach chika ihtuutaweuch uniichihiikuwaau chechii nipahaakanuyich. 
MAT.10.22	Misiwe awenichii chika uhkaatikuwaauch e nuushuushkuwiyekw. An maak awen ekaa che nuuhtipuuniyikwe e pechi nuushuushkuut eukw an che pimaachihaakanuut. 
MAT.10.23	Nanehkaachihiikuyekwe peyakw ihtaawin, ushimukw ekw anite kutach ihtaawin che ituhteyekw. Chiwiihtamaatinaawaau, namui eshkw misiwe chika uhchi ishi waawiihtenaawaau miywaachimuwin anite aniyuu ihtaawin Israelihch kaa ihtakuhkwaauh, shaash che takushihk Iinuu Ukusisa.”
MAT.10.24	“Namui uste chisteyihtaakusuu kaa chiskutamuwaakanuut taan e iteyihtaakusiyich aniyuu kaa chiskutamaakut. Kaye aapachihaakan namui wiya uste iteyihtaakusuu e iteyihtaakusiyich uchimaam. 
MAT.10.25	Chipaa miyeyihtam maak an kaa chiskutamuwaakanuut, iteyihtaakusit e iteyihtaakusiyich aniyuu kaa chiskutamaakut, kaye an aapachihaakan iteyihtaakusit e iteyihtaakusiyich uchimaam. Niya maak aat e uchimaawiyaan chischisikw maa taan kaa ishi maayeyimitwaau e chii itwetwaau an machiahchaahkw uchimaau Beelzebul e aawiyaan. Chiyawaau maak etituu chika maayeyimikuwaauch.”
MAT.10.26	“Mikw maak ekaawii kushtaahkuch awenichii. Wesh an chekwaan ekaa kaa nuukuhch chika nuukuhtaakanuu anite e waashtech. Misiwe chekwaan chiimuut kaa ihtuutaakanuuhch chika chischeyihtaakun. 
MAT.10.27	An taan e ishi wiihtamaatakuch e tipiskaach wiihtamuhkw mekwaach e chiishikaach. Kaye an taan kaa ishi chiimuut wiihtamaakuyekw wiihtamuwaahkuch misiwe awenichii chechii chischeyihtahkwaau. 
MAT.10.28	Ekaawii kushtaahkuch awenichii kaa nipahaatwaau aweyuuh. Chika chii nipaheuch aweyuu kaye chika chii wanaachihtaauch miiyuuyuu mikw maak namui chika chii wanaachiheuch ahchaahkwa. Chishemanituu maak eukw kushpaniishtuwaahkw an chechii wanaachihtaat miiyuuyuu kaye ahchaahkwa chechii wanaachihaat machishkutehch. 
MAT.10.29	Mikw peyakw shuuliyaanaapiskw itachihtaakusuuch niishu piyeshiishach. Namui maak waachipeyakw kata uhchi pahchishinuuch mushtaskamihch ekaa che chischeyihtahk Kuuhtaawaau. 
MAT.10.30	Kaye chiyawaau maak waawaach chistikwaaniyaapiiwaauh misiwe chii achihtaakanuu e tahtwaapekahkwaauh. 
MAT.10.31	Ekaawii maak kushtaachikw wesh chiyawaau uste chititeyimikuwaau Chishemanituu ishpishaat mihchetu piyeshiishah e iteyimaat.”
MAT.10.32	“Awen wiihtamuwaate kutak aweyuu e taapweyimit, kaye niya nika wiihtamuwaayuuh Nuuhtaawii kihchikiishikuhch kaa ihtaayich e chischeyimak. 
MAT.10.33	Ekw maak awen e itaat aweyuu ekaa taapweyimit nika itaau kaye niya Nuuhtaawii kihchikiishikuhch kaa ihtaat, namui nichischeyimaau.”
MAT.10.34	“Ekaawii iteyihtamukw e chii takushiniyaan utah aschiihch chechii petaayaan chiyaameyihtamuwin. Namui nuuhchi takushin chechii petaayaan chiyaameyihtamuwin, nichii takushin ekaa chechii nihiiskaatunaanuuhch.
MAT.10.35	Nichii takushin ekaa chechii naheyimaat naapeu uhtaawiih, kaye ukaawiimaau ekaa chechii naheyimikut utaanisa, kaye iskweu ekaa chechii naheyimikut unihaakaniskwem. 
MAT.10.36	Aniyuu niyaanitam aweyuu kaa wiichimikut awen eukw aniyuu maauch che uhkaatikut.”
MAT.10.37	“Awen uste uhtaawiih maak ukaawiih saachihaate ishpishaat niya, namui tepicheyihtaakusuu chechii pechi nuushuushkuut. Kaye awen uste saachihaate ukusisa maak utaanisa ishpishaat niya, namui tepicheyihtaakusuu chechii pechi nuushuushkuut. 
MAT.10.38	An awen ekaa kaa wii pimuhtahaat utaashiteyaahtikum namui tepicheyihtaakusuu chechii uchischinuhamuwaakaniyaan. 
MAT.10.39	An awen kaa wii kanuweyihtahk upimaatisiiwin mikw wiya e wii naniheyihtamihiisut kata wanihtaau ekw maak an awen kaa wanihtaat upimaatisiiwin niya uhchi kata miskam.”
MAT.10.40	“Awen e piihtakahiitaakw nipiihtakahiikw kaye niya, e piihtakahiit maak utineu aniyuu aweyuu kaa pechi itishahuyich. 
MAT.10.41	An maak awen kaa piihtakahaat uchischiwehiichesuuh aniyuu uhchi e uchischiwehiichesuyich, aniyuu che ishi tipahamuwaakanuyich uyuu uchischiwehiicheuh ekun kaye wiya mwehch che ishi tipahamuwaakanuut. Kaye maak awen kaa piihtakahaat e kuiskutaatisiyich naapeu, aniyuu uhchi e kuiskutaatisiyich, aniyuu e ishi tipahamuwaakanuyich ekun mwehch kaye wiya che ishi tipahamuwaakanuut. 
MAT.10.42	Chiwiihtamaatinaawaau, aat mikw minihaate awen e tahchikamiyich nipiiyuu uyuu peyakw apishtawaasha aniyuu uhchi e pechi nuushuushkuyich, chiwiihtamaatinaawaau cheshtinaash chika miskam utipahamaakusiiwin.”
MAT.11.1	Iskutak maak kaa chiishi wiishumaat Jesus aniyuu uchischinuhamuwaakanh, ekw kaa chistuhtet, kaa nituu chiskutamaachet kaye kaa kacheskwet anite aniyuuh kutak ihtaawinh anit peshuch kaa ihtakuniyikwaauh.
MAT.11.2	John kaa siikahaahtaachet maak chii maakunaakanuu ekw kaa chipahwaakanuut chipahutuukamikuhch. ekute maak anite kaa pehtahk e tipaachimaakanuyich taan e ihtiyich Christ, ekw kaa itishahwaat niishu uchischinuhamuwaakanh anite e ihtaayich Jesus. 
MAT.11.3	Ekw kaa kakwechimaatwaau aniyuu Jesus, “Pechi wiihtamuunaan maa, eukw aa chiya Christ an che takushinikupane maak eshkw che ashuwaapamaauchihtipane kutak chechii takushihk.”
MAT.11.4	Ekw Jesus kaa itaat, “Chiiwekw, che wiihtamuwekw John taan kaa ishi waapamiyekw e ishi ihtuutamaan kaye taan kaa ishi pehtamekw. 
MAT.11.5	Wiihtamuwaahkw maak e waapahtamiitwaauh aniyuu ekaa uhchii waapahtamiyich, e pimuhteyich aniyuu ekaa uhchii pimuhteyitwaauh, kaye maak e payehchisiitwaauh aniyuu kaa ayaayich kaa maayaataniyich umichiiwaaspinewiniyuu, e chii miinuwaachihaakanuyich. Kaye e pehtamiyich aniyuu ekaa uhchii pehtamiyich. Kaye e chii wanishkaanaakanuyich aniyuu kaa nipiitwaau. Kaye miywaachimuwiniyuu e waawiihtamuwaakanuyich kaa chistimaatisiyich aweyuuh. 
MAT.11.6	Shaweyihtaakusuu maak an awen ekaa che niyehtaaweyimikwe.” Ekun kaa itaat Jesus aniyuu Johna uchischinuhamuwaakaniyuuh.
MAT.11.7	Iskutak maak kaa chistuhteyich Johna uchischinuhamuwaakaniyuuh, Jesus chii aayimuumeu John anite e mihchetinaanuyich e itwet, “Iskutak kaa nituwaapamekw John anite pakwaatiskamikaahch kaa kacheskwet, awen kaa iteyimekw che waapamekw. Mwehch mashkushii taan e itaashtihch mikw anite e ishiiwech e ishi naweyaashtihch ekun e iteyihtaakusit awen naashch e nihiishaakuuchimaakanuut. Ekun aa kaa iteyimekw John e iteyihtaakusit. 
MAT.11.8	Chekwaan maak wehchi nituwaapamekw. Awen kaa iteyimekw che waapamekw. Naapeu aa naashch e miywaashpisut. Anichii awenichii kaa miywaashpisutwaau chisheuchimaau uwaaskaahiikanimiihch ekute e ihtaatwaau. 
MAT.11.9	Chekwaan maak wehchii nituwaapamekw. Chichii iteyihtenaawaau aa uchischiwehiichesuu che waapamekw. Ehe, chiwiihtamaatinaawaau uste wiya John chii iteyihtaakusuu ishpishaat kutak uchischiwehiichesuuh. 
MAT.11.10	Eukw uu John kaa aayimuumaakanuut anite Chishemanituu utayimuwinihch kaa itashtech,
MAT.11.10	Nika niikaanitishihwaau awen chechii ayeskuwiihkahk aniyuu meskanaayuu anit che pimuhteut. 
MAT.11.11	Chiwiihtamaatinaawaau, tahtu awenichii kaa pimaatisiitwaau namui uste iteyihtaakusuuch taan e iteyihtaakusiyich John siikahaahtaacheu. Yaapach maak an taan maauch nuuhtaash kaa iteyihtaakusit kihchikiishikw chisheuchimaawinihch uste wiya chisteyihtaakusuu ishpishaat Johna. 
MAT.11.12	Kaa ishpish chihchipayihtaat maak John siikahaahtaacheu e kacheskwet, ute maak ishi anuhchiish, muush wii sasuuhcheyimutaakanuu kihchikiishikw chisheuchimaawin, kaye kaa aahkwaateyihtaakusitwaau awenichii naashch suuhk e maasihchetwaau wiyawaau e wii maakunamaasutwaau. 
MAT.11.13	Wesh misiwe aniyehkaanaanich uchischiwehiichesuuch chii wiihtamuch Chishemanituu uchisheuchimaawiniyuu che utihchipayiyich, ekun maak kaye kaa ishi pechi wiihtaakuhch anite ayimihewin wiishuweusinahiikanihch paatish kaa takushihk John. 
MAT.11.14	Uchii uchischiwehiichesuuch chii iteuch eshkw che takushiniyich Elijah, tiyaapwehtawewekwenich maak, uu John eukun an Elijah. Eukuu uchischiwehiicheu che takushinikupane. 
MAT.11.15	Wii nisituhtamukw maak taan kaa ishi pehtamekw.”
MAT.11.16	“Nika aayimuumaauch iinuuch anuhchiish mekwaach kaa pimaatisiitwaau taan e iteyihtaakusitwaau. Muyaam awaashach ekaa chii nanihiiwehiitutwaau taan e ishi metuwetwaau ekun e ihtitwaau. 
MAT.11.17	E tepwaatitutwaau, e itwetwaau, ‘Nichii wii ishi metuwenaan e niipuunaanuuhch, e chistuhcheyaahch e ihtiyaahch, namui maak kuuhchi niiminaawaau, kaye nichii nikamunaan e chistimaastaakuhkwaau nikamuwinh namui maak kuuhchi maatuunaawaau.’ 
MAT.11.18	Iskutak maak John kaa takushihk namui meshikum uhchi utinam miichimiyuu, namui kaye uhchi minihkweu shuuminaapuuyuu, ekw maak kaa itaakanuut machiahchaahkwa e piihchishkaakut. 
MAT.11.19	Ekw maak Iinuu Ukusisa chii miichisuu kaye chii minihkweu, chii itweyuuh maak aweyuuh, ‘Kanawaapamaahkw maa uu naapeu, taapwe kaa ukaasichimit kaye taapwe wiihchipeu, e uwiichewaakanit umachaatisiyuuh, kaye aniyuuh nitamukw kaa ihtitwaau kaa maamuushtinamiitwaauh chisheuchimaau shuuliyaayuu.’ Mikw maak taan e ishi pimaatisiit awen ekut e nuukuniyich taan e ishi kachehtaaweyihtahk.”
MAT.11.20	Anite maak aniyuu ihtaawinh Jesus maauch kaa ihtuutahk maamishkaach ihtuwinh anichii maak iinuuch kaa ihtaatwaau anit aniyuu ihtaawiniyuu yaapach namui uhchi kweskaatisiyuuch. Namui maak uhchi manaachimeu e itaat, 
MAT.11.21	“Chiyawaau kaa ihtaayekw anit ihtaawinihch Chorazin kaa ishinihkaatech nuwach chika machipayinaawaau, kaye chiyawaau Bethsaida kaa ihtaayekw eukun mwehch che ishi machipayekw kaye chiyawaau. Wesh aniyuu maamishkaach chekwaayuu kaa ishi ihtuutamaakuyekw chii ihtuutaakanuwaakupanenh anite weshkach Tyre kaye Sidon kaa ishinihkaatekwaauh ihtaawinh shaash weshkach chipaa kweskaatisiyuuch wiyawaau anichii iinuuch. Ekw maak e wii nuukuhtaatwaau e ishpish mihchiiwesitwaau umachihtwaawinawaauh chipaa piskweyekapuuch e kaawekaniyikwaau machunisha, anite maak ishkwaaschisehch chipaa apuuch. 
MAT.11.22	Chiwiihtamaatinaawaau iskutak utihchipayihche wiyaaskunicheu chiishikaau, Chishemanituu chika waweshiheu aniyuu Tyre kaye Sidon kaa chii ihtaayich. Chiyawaau maak etituu chika waweshihiikunaawaau. 
MAT.11.23	Ekw maak chiyawaau anit Capernaum kaa ihtaayekw naashch taapwe chitaspeyimunaawaau anite kihchikiishikuhch chechii ishi utinikuyekw. Namui maak, machishkutehch chika ishi niihchiwepinikunaawaau. Maamishkaach chekwaayuu chii ishi ihtuutaakanuu anite chitihtaawiniwaahch yaapach maak namui chuuhchi kweskaatisiinaawaau ekw maak aniyuu maamishkaach chekwaayuu kaa ishi ihtuutamaakuyekw, chii ihtuutaakanuwaakupanenh anite Sodom ihtaawinihch chipaa kweskaatisiyuuch anichii anit kaa ihtaatwaau ekw maak anuhchiish eshkw chipaa ihtakun an ihtaawin. 
MAT.11.24	Chiwiihtamaatinaawaau maak iskutak utihchipayihche e wiyaaskunicheu chiishikaach, chiyawaau uste aakwaayaach chika ishi wiyaaskunikunaawaau ishpishaat anichii iinuuch Sodom kaa ihtaatwaau aat aniyuu e chii ishpish machaatisiitwaau.”
MAT.11.25	Ekut maak Jesus kaa ayimihaat e itwet, “Nuuhtaawii, chinanaaskumitin e chii waapahtiitwaau anichii awenichii ekaa uhchi chiskutamuwaakanuutwaau aniyuuh chekwaayuuh kaa kaatuutwaau kaa kachehtaaweyihtahkwaau. 
MAT.11.26	Ehe, Nuuhtaawii chinanaaskumitin wesh eukun uu kaa ishi naheyihtaman.”
MAT.11.27	Ekw Jesus iskutak kaa chiish ayimihaat chii iteu, “Nuuhtaawii misiwe chekwaayuu nichii miikw chechii nanaakatuweyihtamuch. Wesh namui awen chischeyimeu aweyuu aniyuu Ukusisimaau, mikw Uhtaawiimaau chischeyimeu. Kaye maak namui awen chischeyimeu aweyuu Uhtaawiimaau, mikw Ukusisimaau chischeyimeu, kaye mikw wiya Ukusisimaau chika wiyaapameu aweyuuh aniyuuh chechii chischeyimaayich Uhtaawiimaau.”
MAT.11.28	“Pechi naashikw misiwe chiyawaau kaa mistaapatisiyekw kaye kaa pwaauteyekw, chika miitinaawaau chechii ayuwepiyekw. 
MAT.11.29	Pushchishkamutiisukw nimiiskwaapan, pechi chischinuwaapamukw maak, wesh nitayuuspaatisiin niya kaye nitipihteyimun nitehiihch. Kaye maak chika chii ayiwepuuch chitahchaahkuwaauch. 
MAT.11.30	Wesh wehtan nimiiskwaapan e aapatahch e pimuhtataakanuuhch chekwaan kaye maak yaahkan chekwaan e pimuhtataakanuuhch.”
MAT.12.1	Mekwaach maak e Jewa ayimiheuchiishikaayich Jesus chii wiicheweu uchischinuhamuwaakanh, e ati pimuhtetwaau anite kaa chii nihtaauchiniyikwaau nihtaauchihchikan anit wehchi ushihaakanuut pahkweshikan. Chii siiweyuuh maak aniyuu uchischinuhamuwaakanh, ekw kaa naanaatwaayaaskupitamiyich aniyuu nihtaauchihchikanh e miichiyich. 
MAT.12.2	Iskutak maak anichii Phariseech wiyaapamaatwaau aniyuu e ihtiyich chii iteuch aniyuu Jesus, “Chekwaan wehchi ihtuutamekw an chekwaan atuch chipaa uhchi ihtuutaakanuu e ayimiheuchiishikaach.”
MAT.12.3	Ekw Jesus kaa itaat aniyuu Phariseeh, “Chichii ayimihtaanaawaache masinahiikanihch kaa tipaachimaakanuut aniyaa chisheuchimaau David, misiwe maak aniyuu kaa wiicheukut iskutak kaa wii miichisutwaau. 
MAT.12.4	Aniyaa chisheuchimaau David chii piihcheu chisheayimiheukamikuhch ekw kaa muwaat aniyuu kaa payehchisiyich aaihkunaau, ekw kaa ashamaat uwiichewaakanh. Mikw maak ayimiheuchimaauch chii iteyihtaakusuuch chechii muwaawaakupanenich uyuu aaihkunaau, wesh eukun kaa itashteyich ayimihewin wiishuweusinahiikanihch. David maak namui uhchi waweshihaakanuu. 
MAT.12.5	Kaye chichii ayimihtaanaawaache anite wiishuweusinahiikanihch, anichii ayimiheuchimaauch e aapatisitwaau anite chisheayimiheukamikuhch e ayimiheuchiishikaayich piikunamuch aniyuu wiishuwewiniyuu taan chipaa ishi naanaakachihtaakanuuyuu e ayimiheuchiishikaayich, namui maak chekwaayuu chika chii ishi ataameyihtaakusuuch. 
MAT.12.6	Chiwiihtamaatinaawaau, ihtaau awen utah uste e ispeyihtaakusit ishpishaat wii taan e ituwaataakanuuhch Jewa chisheayimiheukamikw. 
MAT.12.7	Wesh itashteu masinahiikanihch Chishemanituu e chii itwet, Chishewaatisiiwin eukw netuweyihtamaan, namui wii e machishtawehamaanuuhch chekwaan. Nisituhtamekw maak uu taan nihaau e itwemakahch, namui chipaa uhchi wiyaaskunaawaauch anichii ekaa kaa machituutahkwaau. 
MAT.12.8	Wesh Iinuu Ukusisa, mechim e ayimiheuchiishikaayich tipeyihtam.”
MAT.12.9	Ekw Jesus kaa chistuhtet anit uhchi, ekw anite ayimiheukamikuhch kaa piihchet. 
MAT.12.10	Chii ihtaau maak anit naapeu utihchii e maaskaniyich. Chii ihtaauch maak pasch anit iinuuch e chiimuut naanaakachihaatwaau aniyuu Jesus e wii naanituu miskahkwaau chekwaayuu chechii uhchi ataameyimaatwaau e machituutamiyich ekw kaa kakwechimaatwaau, “Wanituutaakanuu aa awen e miinuwaachihaakanuut e ayimiheuchiishikaayich.”
MAT.12.11	Ekw Jesus kaa itaat, “Peyakw aahch awen anit e tashiyekw umaanishchaanishimh piihchipayiyich anite e pakuneyaayich namui aa yaapach kata uhchi wii wiihkuchiheu anit aniyuu kaa piihchipayiyich aat e ayimiheuchiishikaayich. 
MAT.12.12	Uste maak naapeu iteyihtaakusuu ishpishaat maanishchaanish. Namui maak wiyeshin e miyu wiichihiit awen e ayimiheuchiishikaayich.” 
MAT.12.13	Ekw kaa itaat aniyuu naapeu utihchiyuu kaa maaskaniyich, “Tashupayihtaah chitihchii.” Chii tashupayihtaau maak an naapeu aniyuu utihchii, ekw maak kaa miinuwaachihtaakanuyich aniyuu utihchii. Mwehch aniyuu kutachiyuu utihchii kaa ishi miywaayich ekun kaa ishinaakuniyich aniyuu utihchii kaa maaskaniyich. 
MAT.12.14	Ekw kaa chistuhtetwaau anichii Phariseech, kaa ayimitutahkwaau taan chipaa chii ihtuuch chechii nipahaatwaau Jesus.
MAT.12.15	Iskutak maak Jesus piyehtahk taan waa ihtuutuwaakanuut chii chistuhteu, mihchetu maak aweyuu chii nuushuushkaakuu. Chii miinuwaachiheu maak aniyuu misiwe kaa aahkusiyich aweyuuh. 
MAT.12.16	Ekw Jesus kaa itashumaat ekaa chechii wiihtamuwaayich kutak aweyuu taan kaa ihtit. 
MAT.12.17	Aniyuu maak kaa ihtit ekw kaa ispayiyich aniyuu taan kaa itwet Chishemanituu, taan kaa ishi miyaat uchischiwehiichesuuh Isaiah chechii ishi aayimuutamiyich.
MAT.12.18	Maau nitaapachihaakan kaa wiyeyimak, an kaa saachihak, kaye kaa naniheyihtamihiit. Nika miyaau Nitahchaahkwa ekw maak che wiihtamuwaat misiwe aweyuu nanaahkuu e itiskaanesiyich che wiyaaskunaakanuyich. 
MAT.12.19	Namui chika uhchi naanituu machipayuu kaye namui chika uhchi taachikweu nitaapachihaakan, maak chechii papehtaakuhut anite meskanaahch. 
MAT.12.20	Kaye namui chika uhchi pahchishimeu aniyuu chekaat kaa pahchishiniyich kaye chika wiichiheu e siihchimaat ekaa chechii puuniyich aniyuu kaa wii nuuhtipuuniyich. Namui maak chika uhchi puuniyuu paatish misiwe chekwaayuuh chii kuiskunaakuhtaate kaye maak chika tepiheu aniyuuh kaa wii nishkuushtaakut. 
MAT.12.21	Misiwe maak e itiskaanesiyich iinuuh chika ispeyihtamiyuuh utishinihkaasuwin.
MAT.12.21	Ekun maak uyuu kaa niikaan itwekupane aniyaa uchischiwehiichesuu Isaiah e aayimuumaat Jesus.
MAT.12.22	Pasch awenichii chii peshuweuch naapeu anite Jesus e ihtaayich ekaa waapahtamiyich kaye ekaa uhchii ayimiyich, e chii piihchishkaakuyich machiahchaahkwa. Ekw Jesus kaa miinuwaachihaat aniyuu naapeu, kaa uhchi nihtaaweyich kaye kaa uhchi waapahtamiyich. 
MAT.12.23	Anichii maak iinuuch misiwe chii miskaateyihtamuch taan kaa ishi waapamaatwaau Jesus e ihtuutamiyich. Chii iteuch maak, “Maaskuuch taapwe Jesus eukw aniyuu Chishemanituu kaa pechi itishahwaat anite aniyaa chisheuchimaau David e ihtaayich kaa uhchiskaanesit.”
MAT.12.24	Mikw maak iskutak kaa pehtawaatwaau anichii Phariseech aniyuu e itweyich, chii iteuch, “Beelzebul, aniyuu machiahchaahkuch uchimaamuwaauh ekun aniyuu kaa miikut mitewiniyuu chechii wiiwiitishihwaayich machiahchaahkwa.”
MAT.12.25	Jesus maak chii chischeyimeu taan e ishi maamituneyihtamiyich ekw kaa itaat, “Iinuuch utah peyakw ihtaawinihch maasihiitutwaawenich chika wanaachihiituuch. Muyaam taan e ishinaakuhch peyakw utenuu awenichii e machipayitwaau, e pahkaanihiitutwaau, e machipayitwaau namui chika uhchi chihkaawaachipayuuch kaye chika wanaachihiituuch. 
MAT.12.26	Anichii maak kaa nuushuushkuwaatwaau machimanituu, maasihiitutwaawenich maak, chika wanaachihtaakanuuyuu machimanituu uchisheuchimaawin. 
MAT.12.27	Eukw maak chipaa ispainiyuu taapwe an machiahchaahkw uchimaau Beelzebul kaa ishinihkaataakanuut pechi miit kaschihuwiniyuu chechii aapachihtaauch chechii wiiwiitishihukwaau machiahchaahkuch. Chiyawaau maak niyaanitam chitiiniimuwaauch e wiiwiitishihwaatwaau machiahchaahkw. Aweyuu maak wiyawaau kaa miikutwaau kaschihuwiniyuu aniyuu chechii ihtitwaau. Ekw maak chiyawaau niyaanitam chitiiniimuwaauch chischeyihtamuch e nanatayekw an e itweyekw machimanituu e miiwet kaschihuwiniyuu chechii wiiwiitishihwaakanuyich machiahchaahkwa. 
MAT.12.28	Namayeu Beelzebul utahchaahkwa kaa pechi miit kaschihuwiniyuu chechii wiiwiitishihuumach machiahchaahkwa, Chishemanituu Utahchaahkwa eukw kaa pechi miit kaschihuwiniyuu chechii ihtuutamuch uyuu. Ekut maak wehchi waapahtiikuyekw taapwe Chishemanituu uchisheuchimaawin shaash mitun e utihtahukuwekw.”
MAT.12.29	“Namui awen chika chii piihcheweu e suuhtisiyich naapeu wiichiyuu chechii kachemutuwaat taan e ishi tipiyeusiyich paatish niishtam chii maahkupitaate aniyuu naapeu kaa suuhtisiyich, ekw maak yaakw chechii chimutuwaat taan e ishi tipiyeusiyich.”
MAT.12.30	Jesus maak miin chii iteu, “An awen ekaa kaa pechi wiichihiit nishkuushtaakw. Awen ekaa kaa wiichihiit e maamuushtinicheuch aschetishihiicheu ishinaakusuu. 
MAT.12.31	Eukw maak uu wehchi wiihtamaatakuch, chika chii wepeyihtamuwaakanuu awen mikw taan e ishinaakuniyich machihtwaawiniyuu e ihtuutahk maak e ishi maayeyihchet mikw maak namui katachii wepeyihtamuwaakanuu awen kaa papaashtaamaat Kaa payehchisiyich Ahchaahkwa. 
MAT.12.32	Misiwe awen kaa maayeyimaat Iinuu Ukusisa katachii wepeyihtamuwaakanuu. Namui wiiskaat katachii wepeyihtamuwaakanuu awen maayeyimaate Kaa payehchisiyich Ahchaahkwa.”
MAT.12.33	“Aniyuu taan e ishi nihtaauchihtaat miinishah mistikw ekut wehchi nisituunawaakanuut chekw mistikw an. Ekaa maak miyu nihtaauchit mistikw namui miywaauh aniyuuh miinisha. 
MAT.12.34	Taanite chechii uhchi itweyekw chekwaan e miyuuhtaakuhch e machaatisiyekw maak mwehch chinepukuch e iteyihtaakusiyekw. Taan e ishi ayimit awen ekut wehchi chischeyihtaakusit taan e ishitehet. 
MAT.12.35	Wesh taan e ishi ayaat awen upimaatisiiwinihch chika nuukuniyuu. Wesh e ishi ayimit awen ekut wehchi chischeyihtaakusit taan e ishi tehet.”
MAT.12.36	“Chiwiihtamaatinaawaau, cheshtinaash misiwe taan kaa ishi ayimit awen ekaa aapataniyich chika wiihtamuwaakanuu wiyaaskunicheu chiishikaayiche. 
MAT.12.37	An taan e ishi ayimiyekw eukw an che aapatahch wiyaaskunikuyekwe. An taan e ishi ayimiyekw ekut che uhchi chischeyihtaakusiyekw kuiskw kaa ihtuwekwe maak ekaa kuiskw uhchi ihtuwekwe.”
MAT.12.38	Pasch maak anichii kaa chiskutamaachetwaau wiishuwewiniyuu kaye pasch anichii Phariseech chii uhchi ayimuuch e itwetwaau, “Chiskutamaachesuu, niwii waapahtenaan maamishkaach chekwaan e ihtuutaman.”
MAT.12.39	Ekw Jesus kaa itaat, “Anuhchiish awenichii kaa pimaatisiitwaau naashch taapwe machaatisiyuuch kaye pisikwaatisiyuuch. Kaa kakwechihchemuyekw chechii waapahtiikuyekw maamishkaach waapahtiiwewin, namui chika uhchi waapahtiikunaawaau. Mikw aniyuuh taan kaa ishi maamishkaach ispayit aniyaa uchischiwehiichesuu Jonah eukw mikw an che waapahtiikuyekw. 
MAT.12.40	Mwehch Jonah kaa ishpish ihtaat anite mista namesa wataayihch nishtu chiishikaauh kaye nishtu tipiskaau, ekun kaye Iinuu Ukusisa che ishpish chiskahaakanuut anite ishi aschiihch. 
MAT.12.41	Iskutak maak wiyaaskunicheu chiishikaache, aniyehkaanaanich iinuuch anite Ninevehch kaa chii ihtaatwaau chika uhpakaapuuch che itwetwaau chechii waweshihiikuyekw chiyawaau anuhchiish kaa pimaatisiyekw. Wesh ekut kaa uhchi kweskaatisiitwaau iskutak kaa pehtawaatwaau Jonah e kacheskweyich, ihtaau maak awen utah uste e iteyihtaakusit ishpishaat Jonah yaapach maak namui kuuhchi kweskaatisiinaawaau. 
MAT.12.42	Iskutak maak wiyaaskunicheu chiishikaau utihchipayihche, aniyaa chisheuchimaaskweu shaawinuutaahch kaa tipeyihchichekupane chika uhchi pisikuu che nishuuwanaachimaat aniyuu aweyuuh anuhchiish kaa pimaatisiitwaau. Wesh wiya naashch taapwe waahyuu chii uhtuhteu mikw chechii nituu nituhtamuwaat aniyaa chisheuchimaau Solomon ukachehtaaweyihtamuwiniyuu. Ihtaau maak utah awen uste e iteyihtaakusit ishpishaat Solomon, namui maak aapatihtawaakanuu.”
MAT.12.43	Ekw Jesus miin kaa ati itwet, “Iskutak e chii wiiwiit machiahchaahkw piihch aweyuu e ihtaayich uhchi anite e paahkwaayich papaa ihtaau e naanituwaahtahk taanite chechii aasteyeskusiit. Ekaa maak meskahk, 
MAT.12.44	ekw e itisut, ‘Kaau nika naanituwaapamaau an naapeu kaa nakatak.’ An maak naapeu mwehch waaskaahiikan ishinaakusuu. Kiipaa kaau e ishi chiiwet an machiahchaahkw e naanituweyihtahk anit kaa uhchi wiiwiit waaskaahiikaniyuu. Iskutak maak kaa piihchet meskahk aniyuu waaskaahiikaniyuu ekaa ihtaanuyich kaye e chii wepahiikaanuyikupane kaye naashch e payehchinaakuniyich. 
MAT.12.45	Uyuu maak wiyaapahtahk e ishinaakuniyich ekw chestuhtet, niyaanituweyimaat niishwaashch machiahchaahkwa uste e iteyihtaakusiyich e iteyihtaakusit wiya, chechii wiichimikut anite aniyuu naapeu piihch e ihtaayich. Ekw maak an naapeu etituu chika iteyihtaakuhiikuu aniyuu niishwaashch machiahchaahkwa taan kaa iteyihtaakusit niishtam, mikw e chii peyakushiyich. Ekun maak che ispayitwaau anichii anuhchiish awenichii kaa machaatisiitwaau.”
MAT.12.46	Eshkw maak mekwaach Jesus chii ayimiheu aniyuu iinuu, kaa uhchi takushiniyich ukaawiih kaye wiichishaanh. Wiiwiitamihch anite chii niipuuyuuh e wii ayimihiikut. 
MAT.12.47	Ekw peyakw anit aweyuu kaa itikut, “Chikaawii ekw maak chiichishaanich wiiwiitamihch anite niipuuch e wii ayimihiiskwaau.”
MAT.12.48	Ekw Jesus kaa itaat, “Awen maak nikaawii kaye awenichii niichishaanich.” 
MAT.12.49	Ekw kaa atuhwaat aniyuu uchischinuhamuwaakanh ekw kaa itwet, “Maauchii niichishaanich kaye eukuu nikaawii. 
MAT.12.50	Muyaam nikaawii kaye niichishaanich kaye niichishaaniskwemach nititeyimaauch anichii kaa ihtuutahkwaau Nuuhtaawii kihchikiishikuhch kaa ihtaayich utiteyihtamuwiniyuu.”
MAT.13.1	Aniyuu maak e peyakuniyich e chiishikaayich Jesus chii nakatam aniyuu waaskaahiikaniyuu anit kaa ihtaat, ekw anite naasipetimihch kaa ituhtet ekw kaa waweyapit anit yaayeu. 
MAT.13.2	Naashch maak chii ati mihchetiyuu aweyuu e pechi nishtuwiyich anit e ihtaat ekw nitawaach kaa puusit utiyuu ekute maak anite kaa apit, ekw aniyuu aweyuu anite yaayeu chii niipuuyuuh. 
MAT.13.3	Chiskutamaacheu tipaachimuwiniyuu maak chii aapachihtaau Jesus e waawiihtamuwaat mihchetu chekwaayuu, ekw kaa itaat, “Peyakwaau naapeu chii nituu nihtaauchihcheu anite unihtaauchihchikan aschiihch. 
MAT.13.4	Aniyuu maak e asihchewepinahk shuuminh pasch anite patuteskanuu chii pahchishtiniyuuh, ekw piyeshiisha misiwe kaa miichiyich. 
MAT.13.5	Kutak shuuminh anite e asiniiuuniyich chii pahchishtiniyuuh, anite ekaa mista aschiiyuuniyich, wiipach maak chii saachinihtaauchiniyuuh wesh taapaa uhchi chispakaau anit aschii. 
MAT.13.6	Iskutak maak e ispahahk piisim chii ishkwaateuh aniyuuh nihtaauchihchikanh. Chek chii ati nipiimakanh wesh taapaa uhchi utipiimakanh. 
MAT.13.7	Ekw aniyuu shuumin kaa paahpahchishtihkwaauh anite kaa kaasutewaaskuhkwaau niipisiyaahtikw e ihtakuniyikwaauh, ekute anite chek kaa ati asich nihtaauchihkwaau. Chek maak namui uhchi miyu nihtaauchinh aniyuu kaa nihtaauchihtaakanuuhkwaau e chii chipishkaatuumakahkwaau aniyuu kaa kaawaaskuhkwaauh niipisiyaahtikw. 
MAT.13.8	Pasch maak aniyuu shuumin e miyuskamikaayich ekute kaa ishi pahchihtiniyikwaauh, chii miyu nihtaauchinh uyuuh ekw maak kaa miyu miinishuuhkwaau. Pasch maak mitaahtumitanuu chii nihtaauchin peyakw shuumin uhchi, ekw kutak kutwaashumitanuu chii nihtaauchin ekw kutak nishtumitanuu chii nihtaauchin peyakw shuumin uhchi.”
MAT.13.9	Ekw Jesus kaa ati itaat, “An awen kaa uhtaukaaut e nihiihtahk maak, yaakwaau kata wii nituhtam.”
MAT.13.10	Ekw anichii chischinuhamuwaakanich kaa naataatwaau Jesus ekw kaa kakwechimaatwaau, “Chekwaan wehchi wiihtaman tipaachimuwin chiskutamaachewinh e ayimihiitwaau awenichii.”
MAT.13.11	Ekw Jesus kaa itaat, “Chichii miikunaawaau chiyawaau chechii chischeyihtamekw an chekwaan kutakach awenich ekaa maayaakanuutwaau chechii chischeyihtahkwaau, eukuu chechii chischeyihtamekw kihchikiishikw uchimaawin. Wiyawaau maak namui uhchi pachishtinaakanuuch aniyuu chechii ishi chischeyihtahkwaau. 
MAT.13.12	Wesh an awen kaa ayaat nisituhtamuwiniyuu etituu mistahii chika miyaakanuu chechii nisituhtahk ekw an awen ekaa kaa nisituhtahk chika utinikanuuyuu waawaach aniyuu apishiish kaa ishi nisituhtahk. 
MAT.13.13	Eukw maak aniyuu wehchi wiihtamuukwaau tipaachimuwin chiskutamaachewinh e ayimihiikwaau, wesh aat e pechi kanawaapamitwaau taan e ihtuuch namui chii nisituunamuch kaye e pehtuutwaau taan e itweuch namui chii nisituhtamuch. 
MAT.13.14	Muyaam aniyaa uchischiwehiichesuu Isaiah kaa itwekupane,
MAT.13.14	Uchii iinuuch chika pehtamuch namui mikw chika uhchi nisituhtamuch, chika waapahtamuch namui mikw chika uhchi nisituunamuch. 
MAT.13.15	Wesh namui wii maamituneyihtamihiikuuch kaye namui wii nituhtamuch kaye namui wii nisituhtamuch kaye namui wii waapahtamuch. Ekaa maak uhchi ihtitwaau uyuu chipaa waapahtamuch, chipaa pehtamuch kaye chipaa nisituhtamuch, ekw maak nipaa pechi nituwaapamikuch, chii iteu Chishemanituu ekw maak nipaa miinuwaachihaauch.”
MAT.13.16	“Chiyawaau maak chichii shaweyimikuwaau Chishemanituu wesh chinisituunenaawaau taan e ishi waapahtamekw kaye chinisituhtenaawaau taan e ishi pehtamekw. 
MAT.13.17	Chiwiihtamaatinaawaau, anite pechi chii mihchetuuch uchischiwehiichesuuch kaye chii mihchetuuch ukuiskutaatisiiuch e chii pukuseyihtahkwaau chechii waapahtahkwaau taan e ishi waapahtamekw namui maak uhchi waapahtamuch kaye chii pukuseyihtamuch chechii pehtahkwaau taan e ishi pehtamekw, namui maak uhchi pehtamuch.”
MAT.13.18	“Chiyawaau nichischinuhamuwaakanich chika wiihtamaatinaawaau taan nihaau e ishi wiihtamaachemakahch an chiskutamaacheu tipaachimuwin kaa tipaachimuyaan naapeu kaa nihtaauchihaat shuumin. 
MAT.13.19	An maak awen kaa pehtahk aniyuu miywaachimuwiniyuu e aayimuutaakanuyich Chishemanituu uchisheuchimaawiniyuu ekaa maak nesituhtamukwe, muyaam an shuumin anite yaaiskanuu kaa pahchishihk ekun e ishinaakusit, machimanituu meskamikuu taan kaa ishi pehtahk ekw maak namui chii nihtaauchuu anite Chishemanituu ishi e ihtaayich. 
MAT.13.20	Ekw an shuumin anite e asiniiuuniyich kaa pahchishihk mwehch eukw e ishinaakusitwaau iinuuch wiipach e ati pehtahkwaau aniyuu Chishemanituu utayimuwiniyuu tiiwehch kaa ati utinihkwaau, naashch maak kaa mamuuchicheyihtamihiikutwaau. 
MAT.13.21	Muyaam maak an nihtaauchihchikan ekaa yaaich nihtaauchiniyikwaauh utapiih eukw e ishinaakusitwaau anichii, namui chineush taapwehtamuch. Iskutak maak e machipayinaanuyich maak e nanehkaateyimunaanuyich e ihtakuniyich aniyuu miywaachimuwiniyuu uhchi, tiiwehch puuniyuuch e taapwehtahkwaau. 
MAT.13.22	Ekw maak an kutak shuumin kaa pahchishihk anite e ihtakuniyikwaauh kaa kaasutewaaskuhkwaauh niipisiyaahtikw, e ati nihtaauchit maak mwehch eukw e ishinaakusitwaau iinuuch kaa nituhtahkwaau Chishemanituu utayimuwiniyuu. Aniyuu naashch e mukushkaachishtaatwaau aschiiyuu chekwaayuuh kaye naashch mikw e wii ushuuliyaamitwaau e ihtitwaau kaye pishikw e mushtenahkwaau chekwaayuu chechii ayaatwaau eukw uyuu wehchi chek wanaataniyich utaapwehtamuwinawaau. Ekw maak namui chii miinisuuch upimaatisiiwiniwaahch. 
MAT.13.23	An maak shuumin kaa pahchishihk e miywaashiyich aschiihch mwehch eukw e ishinaakusitwaau anichii iinuuch kaa nituhtahkwaau Chishemanituu utayimuwiniyuu. Nanihiihtamuch, nuukuniyuu upimaatisiiwiniwaahch taan e ishi miyu nihtaauchihiikutwaau.”
MAT.13.24	Ekw Jesus kaa wiihtamuwaat kutachiyuu chiskutamaacheu tipaachimuwiniyuu e itaat, “Kihchikiishikw chisheuchimaawin eukw mwehch e ishinaakuhch naapeu e nihtaauchihchet e miyushiyich shuumin anite unihtaauchihchikan aschiihch. 
MAT.13.25	Peyakwaau maak e tipiskaayich mekwaach misiwe awen e nipaat, aweyuu ekaa naheyimikut an nihtaauchihchesuu chii takushiniyuuh, ekw kaa usewepinamiyich machishuumin anite aniyuu unihtaauchihchikanihch. 
MAT.13.26	Iskutak maak piyechi saachinihtaauchiniyich aniyuu unihtaauchihchikan kaye iskutak e ati miinishuuniyich, ekut kaa uhchi nuukuniyikwaau kaye aniyuu machinihtaauchihchikanh. 
MAT.13.27	Ekw an nihtaauchihchesuu kaa pechi nituwaapamikut utaapachihaakanh, kaa itikut, ‘Uchimaau, namui aa kaa miywaashich shuumin chuuhchi usewepayihtaan kaa nihtaauchihcheyin. Taanite maak wehchi ihtakuhkwaauh aniyuu machinihtaauchihchikanh.’ 
MAT.13.28	Ekw kaa itwet an uchimaau, ‘Awen ekaa naheyimit eukw an kaa ihtuutahk aniyuu.’ Ekw kaa itikut aniyuu utaapachihaakan, ‘Chinituweyiminaan aa chechii nituu maahmanipitamaahch aniyuuh machinihtaauchihchikanh.’ 
MAT.13.29	Ekw kaa itaat an uchimaau aniyuuh ukuuhpaanemh, ‘Namui, wesin manipitamekwe aniyuuh machinihtaauchihchikanh chika asichipitenaawaau aniyuuh kaa wii nihtaauchihtaayaan. 
MAT.13.30	Ekush taapishkun aniyuu machinihtaauchihchikanh ekw maak aniyuuh kaa wii nihtaauchihtaayaan chika niishunihtaauchinh, paatish maamuushtinikanuuhkwaawenh. Ekw maak che itakwaau anichii che maamuushtinahkwaau, niishtam aniyuuh machinihtaauchihchikanh chechii maamuushtinahkwaau, ekw maak chechii asaapahkaatahkwaau che ishkwaasahkwaau, ekw maak yaakw aniyuuh pahkweshikaniminaahtikw chechii maamuushtinahkwaau, anite che ashtaatwaau nitashtaasunikamikuhch.’ ”
MAT.13.31	Ekw Jesus kaa wiihtamuwaat kutachiyuu chiskutamaacheu tipaachimuwiniyuu e itaat, “Mwehch an shuumin kaa apishiishiit mastart kaa ishinihkaataakanuut ekun e ishinaakuhch kihchikiishikw uchimaawin. Eukw uyuu wetinaat naapeu e ati aaihwaat anite unihtaauchihchikan aschiihch. 
MAT.13.32	Aat maak maauch e apishiishiich aniyuu shuumin e tashiyich kutak shuumin, iskutak maak e chiishi nihtaauchit wiya maauch mista piikwenihtaauchuu. Anite maak e watihkunuyich aniyuu mistikw ekute wechishtunihkaasutwaau piyeshiishach.”
MAT.13.33	Jesus maak chii wiihtamuweu miin kutachiyuu tipaachimuwin chiskutamaachewiniyuu e itaat, “Maau e iteyihtaakuhch kihchikiishikw chisheuchimaawin. Muyaam palet uhpisikan iteyihtaakun, aniyuu kaa chii chiikuunahk iskweu mistahii pahkweshikanihch, misiwe maak uhpiyuuh aniyuuh aaihkunaauh.”
MAT.13.34	Muush tipaachimuwin chiskutamaachewinh chii aapachihtaau Jesus e aayimuutahk Chishemanituu uchisheuchimaawiniyuu anite e mihchetinaanuyich, eukw uyuuh pisikw kaa aapachihtaat e ayimihaat aweyuuh. 
MAT.13.35	Eukw maak uyuu kaa ihtit chechii taapwemakaniyich taan kaa itwekupane an uchischiwehiicheu,
MAT.13.35	Tipaachimuwin chiskutamaachewin nika aapachihtaawaan e wiihtamuukwaau awenichii taan aniyuuh eshkw ekaa uhchi chischeyihtaakuniyich kaa ishpish ushihtaakanuuhch uu aschii.
MAT.13.36	Iskutak maak Jesus kaa chistuhtet anit uhchi e mihchetinaanuyich, kaa piihchet maak anite waaskaahiikanihch, uchischinuhamuwaakanh chii pechi nituwaapamikuu ekw kaa itikut, “Pechi wiihtamuunaan maa taan e ishi wiihtamaachemakahch an chiskutamaacheu tipaachimuwin machinihtaauchihchikan kaa aayimuutech.”
MAT.13.37	Ekw Jesus kaa itaat, “An naapeu kaa nihtaauchihaat kaa miyushiyich shuumin eukw Iinuu Ukusisa. 
MAT.13.38	Ekw an nihtaauchihchikan aschii, eukuu aschii, an maak kaa miyushit shuumin eukw anichii iinuuch Chishemanituu uchisheuchimaawiniihch kaa uhchiitwaau, ekw an machinihtaauchihchikan eukw anichii iinuuch anite machimanituu e ihtaayich kaa uhchiitwaau. 
MAT.13.39	An maak awen kaa uhkaataat aniyuu kaa nihtaauchihcheyich an kaa wewepinahk machishuumin anite nihtaauchihchikan aschiihch eukw an machimanituu. An maak che utihchipayihch chechii maamuushtinikanuuhkwaauh aniyuu nihtaauchihchikan eukw an che iskwaapayihch aschii. Anichii maak kaa maamuushtinahkwaau aniyuu nihtaauchihchikan kaa itweyaan, eukw anichii enchilich. 
MAT.13.40	Mwehch maak an che ishinaakuhch che maamuushtinikanuuhkwaauh aniyuu machinihtaauchihchikan, che ishkwaasiikanuuhkwaauh maak ekun mwehch che ispayihch iskwaapayihche aschii. 
MAT.13.41	Iinuu Ukusisa chika itishahweu utenchilamh chechii nituu maamuushtinaayich anite uchisheuchimaawinihch uhchi aniyuu kaa ihtuutuwaayich kutak aweyuu chechii machituutamiyich kaye misiwe aniyuu aweyuu kaa machipimaatisiyich. 
MAT.13.42	Ekw maak che ishiwepinaatwaau anite machishkutehch anite pisikw che maatutwaau kaye che mamateyaapitesinitwaau. 
MAT.13.43	Ekw maak Chishemanituu utiiniimh che chiihkaayaastuweyich anite Uhtaawiimaau uchisheuchimaawiniihch muyaam piisim kaa ishi chiihkaayaashtuwet. An awen kaa pehtahk suuhk wii nisituhta uu.”
MAT.13.44	“Maau e iteyihtaakuhch kihchikiishikw chisheuchimaawin, muyaam e mista shuuliyaauhkwaauh chekwaayuu e chii ayaauhkahiikanuwaakupanenh ekw maak naapeu e miskahk ekun e ishinaakuhch. Miin e ati ayaauhkuhahk. Aniyuu maak e ishpish meyeyihtahk ekw netuu ataawet misiwe taan e ishi tipiyeusiit, ekw wetinahk aniyuu nihtaauchihchikan aschiiyuu anit kaa miskahk aniyuuh kaa shuuliyaauniyikwaauh chekwaayuuh.”
MAT.13.45	“Maau kaye e ishinaakuhch kihchikiishikw chisheuchimaawin, muyaam naapeu kaa naanituweyimaat miichisha kaa mista shuuliyaawiyich. 
MAT.13.46	Iskutak meskawaat peyakw naashch e miyushiyich e shuuliyaawiyich, nituu ataaweu misiwe chekwaayuu e ishi ayaat ekw netuu utinaat aniyuu miichisha.”
MAT.13.47	“Maau miin yaapach e ishinaakuhch kihchikiishikw chisheuchimaawin. Muyaam naapeuch e chii pachitahwaatwaau saakahiikanihch nanaahkuu maak e ishinaakusiyich namesa e pitahamiyich. 
MAT.13.48	Iskutak maak siyaakaschineyich aniyuu utahiipiiwaauh, ekw e akwaasipitaatwaau anite yaayeu chechii pahkaanihaatwaau aniyuu namesa, aniyuu kaa miyushiyich anite aschihkuhch chii piihtahweuch, ekw aniyuu ekaa kaa miyushiyich chii wepineuch. 
MAT.13.49	Ekun maak mwehch che ishinaakuhch iskutak iskwaapayihche aschii, enchilich chika nituu pahkaaniheuch aniyuu kaa machaatisiyich anite uhchi mekwesiinuu aniyuu kaa kuiskutaatisiyich e ihtaayich. 
MAT.13.50	Ekw anite machishkutehch che ishiwepinaakanuutwaau anichii kaa machaatisiitwaau, anite che maatutwaau kaye che mateyaapitesinitwaau che ishpish wiisacheyihtahkwaau.”
MAT.13.51	Ekw Jesus kaa itaat, “Chinisituhtenaawaau aa uu kaa ishi wiihtamaatakuch.” “Ehe,” chii iteuch maak anichii chischinuhamuwaakanich.
MAT.13.52	Ekw kaa itaat, “Misiwe anichii kaa chischeyihtahkwaau Chishemanituu uwiishuwewiniyuu kaye kaa chiskutamuwaakanuutwaau kihchikiishikw chisheuchimaawiniyuu taan e iteyihtaakuniyich muyaam awen kaa tipiyeusiit ashtaasuukamikuyuu e kanuweyihtahk chekwaayuu taapishkun e miywaayikwaauh aat e weskachuuniyikwaauh kaye e ushkaayikwaauh. Taapishkun maak e miywaapachihtaat.”
MAT.13.53	Iskutak maak Jesus kaa chiishkwaa waawiihtahk uyuu tipaachimuwin chiskutamaachewiniyuu chii chistuhteu anit uhchi. 
MAT.13.54	Ekw anit aniyuu ihtaawiniyuu wehchiit ekute kaa ituhtet. Ekut anit kaa chiskutamaachet anite Jewa ayimiheukamikuhch, misiwe maak aniyuu kaa pehtaakut chii miskaashtaakuu e itituyich, “Taanite kaa uhchi ayaat uyuu kachehtaaweyihtamuwiniyuu, taanite kaa uhchi ayaat kaye aniyuu kaschihuwiniyuu chechii ihtuutahk aniyuu maamishkaach chekwaayuuh. 
MAT.13.55	Namui aa eukw uyuu mistikunaapeu ukusisa. Namui aa Mary ishinihkaasuyuuh ukaawii, kaye namayeyuuh aa uyuu James, Joseph, Simon ekw maak Judas wiichishaanawaauh. 
MAT.13.56	Namui aa kaye misiwe wiichishaaniskwem wiichiyuu utah. Taanite maak kaa uhchi ayaat uyuu kaschihuwiniyuu.” 
MAT.13.57	Namui uhchi nihiiskaakuuch aniyuu Jesus. Mikw maak Jesus chii iteu, “An awen kaa uchischiwehiichesuut chisteyimaakanuu aihch ihtaawinihch ekw anit tipiiwe utaschiihch e ihtaat namui aapateyimaakanuu. Waawaach aniyuu anit kaa peyakuteusiit kaa ihtaayich namui chisteyimikuu.” 
MAT.13.58	Ekw maak aniyuu ekaa uhchi ayaayich taapwehtamuwiniyuu, namui mihchetu maamishkaach chekwaayuuh uhchi ihtuutam anit.
MAT.14.1	An maak mekwaach an chisheuchimaau Herod chii pehtam taan e itaachimaakanuyich Jesus, 
MAT.14.2	ekw kaa itaat aniyuu utaapachihaakanh, “Maaskuuch taapwe eukun an aniyaa John siikahaahtaacheu. Chii wanishkaache nipuwinihch uhchi. Eukw aniyuu wehchi ayaat maskaushiiwiniyuu chechii ihtuutahk maamishkaach ihtuwinh.”
MAT.14.3	Wesh wiya Herod chii itashuwekupane chechii maakunaakanuyich aniyaa John, kaye chechii maahkupitaakanuyich, ekw maak chechii chipahwaakanuyich. Eukw wehchii ihtuutuwaat uyuu aniyuu wiichishaanh Philip wiichiskweuyuuh Herodias kaa ishinihkaasuyich e chii itikut uyuu chechii itashuwet. 
MAT.14.4	Wesh Herod chii wiichimeu Herodias aniyuu wiichishaanh Philip wiichiskweuyuuh, ekw John siikahaahtaacheu muush kaa itaat Herod, “Chipiikunen wiishuwewin e wiichiskwewiyin chiichiinuu wiichiskeu.” 
MAT.14.5	Ekw Herod kaa wii nipahaat aniyuu John, mikw maak chii kushteu aniyuu Jewa iinuu, wesh chii taapwehtamuch e uchischiwehiichesuyich John.
MAT.14.6	Iskutak maak chisheuchimaau Herod tepiskahk chii makusheu ekw aniyuu Herodias utaanisiyuu chii niimiyuu anit uhchishkuu e mihchetinaanuyich. Herod maak naashch chii nahiiwehiikuu aniyuu ishkwesha kaa ihtiyich. 
MAT.14.7	Ekw kaa itaat, “Cheshtinaash che miyaat chekwaayuu mikw taan che ishi nituweyihtamiikwen.”
MAT.14.8	Ekw an ishkwesh kaa nituwaapamaat aniyuu ukaawiih, ekw kaa itikut chechii itwet, chechii chimakwehwaakanuyich John siikahaahtaacheu ekw aniyuu ustikwaaniyuu wiyaakanihch chechii ashtaakanuyich chechii petaakanuyich maak anit e ihtaat.
MAT.14.9	Naashch chii macheyihtam chisheuchimaau Herod iskutak kaa pehtahk taan e ishi nituweyihtamiyich aniyuu ishkwesha, mikw maak yaapach chii miyeu aniyuu kaa ishi nituweyihtamiyich wesh misiwe aniyuu umaanitemh chii pehtaakuu e chii itaat aniyuu ishkwesha cheshtinaash che miyaat taan che ishi nituweyihtamiikwenh. 
MAT.14.10	Ekw maak kaa itashuwet chechii chimakwehwaakanuyich John anite chipahutuukamikuhch e ihtaayich. 
MAT.14.11	Ekw kaa petaakanuyich aniyuu ustikwaaniyuu wiyaakanihch e chii ashtaakanuyich, kaa miyaakanuut an ishkwesh, kaa ituhtutawaat aniyuu ukaawiih aniyuu mistikwaaniyuu. 
MAT.14.12	Ekw John uchischinuhamuwaakanh kaa takushiniyich, kaa utinamuwaatwaau aniyuu wiiyuuyuu, kaa nahiihkamuwaatwaau, ekw kaa nituu wiihtamuwaatwaau Jesus.
MAT.14.13	Iskutak maak Jesus kaa pehtahk aniyuu John e chii nipahaakanuyich chii puusuu utiyuu e peyakushit ekw anite kaa isichimet ekaa mitun ihtaanuyich. Anichii maak iinuuch iskutak chescheyihtahkwaau taanite e ihtaayich chii chistuhteuch anit ihtaawinihch uhchi ekw kaa nituwaapamaatwaau. 
MAT.14.14	Iskutak maak kepaat Jesus, wiyaapamaat maak aniyuu mihchetu iinuu, chii chistimaacheyimeu, kaye chii miinuwaachiheu aniyuu kaa aahkusiitwaau kaa peshuwaakanuyich.
MAT.14.15	Aniyuu maak e ati utaakushiyich aniyuu uchischinuhamuwaakanh chii pechi nituwaapamikuu, ekw kaa itikut, “Shaash chihchiwe utaakushuu kaye maak namui ihtakun ihtaawin utah nihaau kaa ihtaayihkw. Itishahuuch maa anite ihtaawinihch anichii iinuuch che nituu naanituweyihtahkwaau chekwaayuu che miichitwaau.”
MAT.14.16	Ekw Jesus kaa itaat, “Ekut utah che ihtaatwaau, chiyawaau miyaahkuch chekwaayuu che miichitwaau.”
MAT.14.17	Uchischinuhamuwaakan maak chii itikuu Jesus, “Mikw niyaayin aaihkunaauch niishu maak namesach ekun e ishpish ihtakuhch chekwaan e miichinaanuuhch.”
MAT.14.18	Ekw Jesus kaa itaat, “Petaakw an miichim.” 
MAT.14.19	Ekw Jesus kaa itaat aniyuu iinuuh chechii apiyich anite mashkushiihch. Ekw kaa utinaat aniyuu niyaayin aaihkunaau kaye aniyuu niishu namesa, ishpimihch kaa ishi tastasaapit e nanaaskumaat Chishemanituu. Chii papihkwepiteu misiwe aniyuuh aaihkunaauh, ekw kaa miyaat uchischinuhamuwaakan chechii maatinamuwaayich aniyuu iinuu. 
MAT.14.20	Misiwe maak awen chii miichisuu kaye chii tepimiichisuu. Ekw aniyuu uchischinuhamuwaakanh kaa maamuushtinamiyich aniyuu ishkushtawaaniyuu. Niishushaap maak utipiiwath chii saakashchinihtaauch. 
MAT.14.21	Mikw maak naapeuch e achimaakanuutwaau niyaayinwaau chishemitaahtumitanuu chii tashuuch ekaa asitachimaakanuutwaau iskweuch ekw maak awaashach.
MAT.14.22	Ekw Jesus kaa itashumaat aniyuu uchischinuhamuwaakanh chechii puusiyich aniyuu utiyuu, shaash chechii niikaan isichimeyich anite kwestehchekaam aniyuu saakahiikaniyuu, ekw wiya pitamaa kaa chiiwetishihwaat aniyuu iinuu. 
MAT.14.23	Iskutak maak kaa chiiwetishihwaat aniyuu iinuu, ekw kaa shaakachuwet anite wachiyuu chechii peyakushit e ayimihaat. Iskutak maak wetaakushiyich eshkw chii peyakushuu Jesus anite. 
MAT.14.24	Aniyuu maak kaa ishpish ihtaat anit shaash taauch chii ihtakuniyuu aniyuu utiyuu anit kaa puusiyich aniyuu uchischinuhamuwaakanh, naashch e sasemitaahukutwaau e nayimihahkwaauh.
MAT.14.25	Chekaat maak chii petaapaniyuu, wiyesh chistuuch nishtu ekw maak kutwaashch e ispayiyich ekw Jesus kaa nituwaapamaat aniyuu uchischinuhamuwaakanh, nipiihch e pimuhtet. 
MAT.14.26	Iskutak maak wiyaapamaatwaau e pimuhteyich nipiihch chii mista kushtaachuuch, e ishpish kushtaachitwaau maak chii taachikwemaatuuch e itwetwaau, “Chiipai an.”
MAT.14.27	Mikw maak tiiwehch Jesus chii ayimiheu e itaat, “Chiyaameyihtamukw, eukw wesin niya, ekaawii kushtaachikw.”
MAT.14.28	Ekw Peter kaa itaat, “Utipeyihchikeu, taapwe e aawane chiya, pechi iishih chechii nituwaapamitaan nipiihch e pimuhteyaan.”
MAT.14.29	Ekw Jesus kaa itaat, “Aashtam.” Ekw Peter kaa kapaat che nituwaapamaat aniyuu Jesus nipiihch e pimuhtet. 
MAT.14.30	Iskutak Peter wiyaapahtahk taan ishpish mistayuutiniyich chii kushtaachuu, ekw kaa ati kushaapet. Chii tepweu maak e itwet, “Utipeyihchikeu, pechi wiichihiih.”
MAT.14.31	Tiiwehch maak Jesus chii suwanischeyuu, kaa maakunaat ekw kaa itaat, “Chekwaan wehchi puuniyin e taapwehtaman chechii ihtuutaataan chechii pimuhteyin nipiihch.”
MAT.14.32	Iskutak maak taapishkun kaa puusitwaau aniyuu utiyuu, ekw mitun kaa ati ywaashtiniyich. 
MAT.14.33	Anichii maak chischinuhamuwaakanich anite utihch kaa ihtaatwaau chii nuuchiishtuweuch Jesus e itaatwaau, “Taapwe Chishemanituu Ukusisa chiya.”
MAT.14.34	Chii aashuuhamuch maak aniyuu saakahiikaniyuu ekw anite Gennesaret kaa ishinihkaateyich ihtaawiniyuu kaa misakaatwaau. 
MAT.14.35	Chii nisituunaakuu maak Jesus aniyuu iinuuh anit kaa ihtaayich. Ekw kaa itwetwaau misiwe aniyuu kaa aahkusiyich anite aniyuu waaskaa aschiiyuu kaa ihtaayich chechii peshuwaakanuyich Jesus e ihtaayich. 
MAT.14.36	Ekw anichii kaa aahkusitwaau kaa nitutamuwaatwaau Jesus chechii pachishtinikutwaau mikuchik chechii taahtinamuwaatwaau e wanishkwekaniyich utakuhpiyuu. Misiwe maak aweyuuh kaa taahtinamiyich utakuhp chii miinuwaatisiyuuh.
MAT.15.1	Ekw pasch Phariseech kaye anichii kaa chiskutamaachetwaau wiishuwewiniyuu anite Jerusalemihch chii uhtuhteuch kaa pechi nituwaapamaatwaau Jesus, kaa itaatwaau, 
MAT.15.2	“Taan e ihtitwaau anichii chichischinuhamuwaakanich wehchi ekaa nanihiihtahkwaau aniyuu ihtuwiniyuu aniyehkaanaanich kuuhtaawiinuuch kaa aashuu miitahkwaau. Wesh namui ihtuutamuch wiyawaau chechii chishtaapautaatwaau utihchiiwaau eshkw ekaa miichisutwaau.”
MAT.15.3	Ekw Jesus e nishkweushihaat kaa itaat, “Taan e ihtiyekw maak wii chiyawaau wehchi ekaa nanihiihtamekw Chishemanituu ukacheskwewin teyakuch aniyuu ihtuwin kaa chiskutamaakuyekw e naanahiihtamekw. 
MAT.15.4	Wesh chii iteu Chishemanituu, ‘Chisteyim kuuhtaawii kaye chikaawii’ kaye maak chii iteu, ‘Awen maayeyimaate uhtaawiih kaye ukaawiih ekush chika nipuu.’ 
MAT.15.5	Mikw maak chiyawaau aahchiiuh e ishi chiskutamaacheyekw, e itweyekw, ‘Awen e chischeyihtahk uniichihiikw e nuuhtepayihch chekwaayuu ekaa maak mitun kuchihtaat chechii wiichihaat teyakuch Chishemanituu e ihtaayich e ishi pachishtinahk aniyuu chekwaayuu,’ chititaawaau ekaa wanipayit aniyuu e ihtit. 
MAT.15.6	Aniyuu maak e ihtit namui chisteyimeu uhtaawiih. Uu maak e ishi chiskutamaacheyekw chitihtuutuwaawaauch chechii nahiihtahkwaau aniyuu ihtuwinh kaa chiskutamuwekuch ishpish wii Chishemanituu utayimuwiniyuu chechii naanahiihtamuwaatwaau. 
MAT.15.7	Chiyawaau kaa ayimihehkaasuyekw eukw chiyawaau taapwe aniyaa uchischiwehiichesuu Isaiah kaa aayimuumitaataakw. 
MAT.15.8	Chii itweu,
MAT.15.8	Uchii iinuuch utuuniwaahch nuuhchi chishtaachimikuch, mikw maak namui mitun nitaapateyimikuch utehiiwaahch. 
MAT.15.9	Namui aapataniyuu aniyuu e pechi nuuchiishtuutwaau wesh teyakuch wiyawaau uwiishuwewinawaauh chiskutamaacheuch, namui wii aniyuuh Chishemanituu taan kaa ishi pechi pachishtinamiyich.”
MAT.15.10	Ekw Jesus kaa wiishaamaat aniyuu iinuuh ekw kaa itaat, “Nituhtamukw taan che ishi wiihtamaatakuch kaye maak wii nisituhtamukw. 
MAT.15.11	Taapaa namiyeyuu aniyuu taan e ishi piihtahahk awen utuunihch e ihtuutaakut chechii machituutahk wesh aniyuu taan e ishi pechi wiiwiipayiyich e ayimit, eukw aniyuu e ihtuutaakut chechii machituutahk.”
MAT.15.12	Ekw aniyuu uchischinuhamuwaakan kaa pechi nituwaapamikut, kaa itikut, “Chichischeyihten aa e chii chishuwaahiitwaau anichii Phariseech aniyuu kaa itweut.”
MAT.15.13	Ekw Jesus kaa itaat, “Tahtu e tahtiniyikwaau nihtaauchihchikan Nuuhtaawii kihchikiishikuhch kaa ihtaat ekaa wii uhchi nihtaauchihtaat chika pihkuchipitaakanuyuu. 
MAT.15.14	Ekush ekaa aayimeyimaahkuch anichii Phariseech. Wesh muyaam awenichii ekaa waapahtahkwaau yaapach maak kaa wii chischinuhtahaatwaau aweyuu ekaa waapahtamiyich ekun e iteyihtaakusitwaau. Taapishkun maak ekaa waapahtahkwaau wehtaniyuu chechii puuhchipayitwaau anite e pukuneyaayich.”
MAT.15.15	Ekw Peter kaa itaat, “Pechi wiihtamuunaan maa taan e ishi wiihtamaachemakahch uu tipaachimuwin chiskutamaachewin.”
MAT.15.16	Ekw Jesus kaa itaat, “Taapwe namui chichii nisituhtenaawaau kaye chiyawaau. 
MAT.15.17	Namui aa chinisituhtenaawaau, misiwe awen taan e ishi piihtahahk utuunihch, wataahch ispayiniyuu, ekw maak e ati wiiwiipayihtaat. 
MAT.15.18	Mikw maak aniyuu e ishi pechi wiiwiipayiyich awen utuunich e ayimit, utehiihch uhchipainiyuu aniyuu, eukw maak uyuu kaa ihtuutaakut awen chechii machaatisiit. 
MAT.15.19	Wesh mitehiihch uhchipayiyuu machi maamituneyihtamuwin, nipahiiwewin, pisikwaatisiiwin, nitamukw ihtuwin, kachemutuwin, nanatayuwin, kaye maak paashtaamuwin. 
MAT.15.20	Eukw maak uyuu chekwaayuu e ihtuutaakut awen chechii machituutahk. Ekw maak wii e miichisuyekw ekaa chishtaapautaayekw chitihchiiwaauh namui wii aniyuu ihtuutaakuu awen chechii machituutahk.”
MAT.15.21	Ekw Jesus kaa chistuhtet anit uhchi, anite itehche kaa ituhtet aniyuu aschiiyuu waaskaa kaa ihtakuniyikwaauh aniyuu ihtaawin Tyre ekw maak Sidon kaa ishinihkaateyikwaauh. 
MAT.15.22	Iskweu maak chii wiichuu anit Canaan e chii uhchiit, eukw uyuu kaa pechi nituwaapamikut Jesus, e tepweyich e itikut, “Utipeyihchikeu, aniyaa chisheuchimaau David ukusisa, pechi chistimaacheyim maa. Nitaanish naashch taapwe waawiisacheyihtamihiikuu machiahchaahkwa e piihchishkaakut.” 
MAT.15.23	Mikw maak namui mitun uhchi chistuteu Jesus aniyuu iskweu. Ekw uchischinuhamuwaakan kaa pechi nituwaapamikut, kaa aayihkamihiikut e itikut, “Iichechishihuu maa an iskweu, mwestaastaakusuu aniyuu e ishimut e nuushuushkaakuyihkw.”
MAT.15.24	Ekw Jesus kaa itaat aniyuu iskweu, “Nichii pechi itishahukuun chechii pechi nituwaapamakwaau mikw anichii iinuuch muyaam kaa wanishihkwaau maanishchaanishach kaa ishinaakusitwaau Jewa kaa itiskaanesitwaau.”
MAT.15.25	Iskutak maak an iskweu piyehtawaat uyuu e itweyich Jesus, chii pechi niipiskuupayihuu anit Jesus e ihtaayich e itaat, “Utipeyihchikeu pechi wiichihii.”
MAT.15.26	Ekw Jesus kaa itaat aniyuu iskweu, “Namui kuiskw ishinaakun atimuch chechii ishiwepinamuwaakanuutwaau awaasha umiichimiyuu.”
MAT.15.27	Ekw an iskweu kaa itaat, “Chitaapwen Utipeyihchikeu, mikw maak yaapach miichuweuch atimuch uchimaamuwaauh upinituwaaniyuu e pahchishtiniyich anite shiipaa umiichisuunaahtikuyich.”
MAT.15.28	Ekw Jesus kaa itaat, “Iiskweu, taapwe suuhchisiimakan chitaapwehtamuwin. Chika ishi ihtuutamaakuun maak taan e ishi pukuseyihtaman.” Tiiwehch maak chii miinuwaatisiyuuh aniyuu utaanisa an iskweu.
MAT.15.29	Jesus kaa chistuhtet anit uhchi, ekw anite aniyuu Galilee saakahiikaniyuu kaa ati yaayewet. Ekw kaa shaakachuwet wachiyuu, ekute anite kaa ati waweyapit. 
MAT.15.30	Mihchetu maak aweyuu chii pechi nituwaapamikuu, e peshuwaayich aniyuu aweyuu ekaa chii aahtinisuyich, kaye ekaa kaa waapahtamiyich kaye aniyuu kaa maaschisiyich, kaye ekaa kaa nihtaaweyich, kaye mihchetu nanaahkuu kaa itaaspineyitwaauh. Chii aheuch maak misiwe aniyuu anite Jesus usitiyich. Ekw Jesus kaa miinuwaachihaat. 
MAT.15.31	Chii miskaateyihtamuch maak anichii iinuuch e waapamaatwaau aniyuu ekaa kaa nihtaaweyich e ayimiyich kaye aniyuu kaa maaschisiyich e miyunaakusiyich, kaye aniyuu ekaa kaa nihtaauhteyich e pimuhteyich, kaye aniyuu ekaa kaa waapahtamiyich e waapahtamiyich. Ekw maak kaa maamihchimaatwaau Chishemanituu aniyuu Jewa iinuuh kaa maamihchimaayich.
MAT.15.32	Ekw Jesus kaa wiishaamaat uchischinuhamuwaakan, kaa itaat, “Naashch e chistimaacheyimakwaau uchii iinuuch, shaash nishtu chiishikaauh ihtaauch utah e ihtaauch, namui maak shaash ihtakuniyuu chekwaayuu che miichitwaau. Namui kaye niwii chihchitishahwaauch e siiweyitwaau, nuuhtuu miin chika aakweyihtamuch mekwaach e pimuhtetwaau.”
MAT.15.33	Ekw aniyuu uchischinuhamuwaakan kaa itikut, “Taanite che uhtinamuhkw miichim chechii ashamakwaau uchii misiwe iinuuch, ute maak pakwaatiskamikaahch e ihtaayihkw.”
MAT.15.34	Ekw Jesus kaa itaat, “Taan tahtu aaihkunaauch e ayaawekuch.” Ekw chii iteuch, “Niishwaashch itashuuch ekw maak aapishiish namesach e ayaapishiishitwaau.”
MAT.15.35	Ekw Jesus kaa itashuwaataat aniyuuh iinuuh chechii waweyipihiisuyich anit mushtaskamach. 
MAT.15.36	Kaa utinaat aniyuu niishwaashch aaihkunaau kaye aniyuu namesa, kaa nanaaskumaat Chishemanituu, kaa papahkwenaat aniyuu aaihkunaau kaye aniyuu namesa ekw kaa miyaat aniyuu uchischinuhamuwaakan chechii maatinamuwaayich aniyuu iinuu. 
MAT.15.37	Misiwe kaa itashitwaau chii miichisuuch kaye chii tepimiichisuuch. Ekw anichii chischinuhamuwaakanich kaa maamuushtinahkwaau aniyuu iskushtawaaniyuu. Niishwaashch maak utipiiwat chii saakashchinihtaauch. 
MAT.15.38	Anichii maak kaa ashamaakanuutwaau wiyesh newaau chishemitaahtumitanuu chii tashiichenich naapeuch. Awaashach ekw maak iskweuch namui uhchi asitichimaakanuuch.
MAT.15.39	Ekw Jesus kaa chihchitishihwaat aniyuu iinuu, kaa puusit aniyuu utiyuu ekw anite Magadan kaa ishinihkaateyich aschiiyuu chek kaa misakaat.
MAT.16.1	Pasch maak Phariseech ekw maak Sadduceech chii pechi nituwaapameuch aniyuu Jesus e wii kakwechihaatwaau. Chii iteuch maak chechii waapahtiikutwaau maamishkaach waapahtiiwewiniyuu kihchikiishikuhch e uhchiimakaniyich. 
MAT.16.2	Mikw maak Jesus chii iteu, “Iskutak wiyaapahtamekw e ati utaakushich chititwenaawaau, ‘Chika miyu chiishikaau, wesh mihkwaataakushuu.’ 
MAT.16.3	Ekw wiipach e chechishepaayaach chititwenaawaau, ‘Chika chimuun, wesh mihkwaapan kaye pechi wiipaau chiishikw.’ Chichischeyihtenaawaau e kanawaapahtamekw chiishikw taan che ispayihch. Mikw maak namui chichii nisituunenaawaau taan e ispayihch anuhchiish. 
MAT.16.4	Anuhchiish iinuuch naashch taapwe machaatisiyuuch kaye naashch pisikwaatisiyuuch. Mikw e wii waapahtahkwaau maamishkaach waapahtiiwewinh, namui maak chika chii waapahtiyaakanuuch. Mikw aniyuu maamishkaach chekwaayuu kaa ispayit Jonah eukw mikw aniyuu che waapahtiyaakanuutwaau.” Ekw Jesus kaa nakataat kaa ati chistuhtet.
MAT.16.5	Iskutak maak anichii chischinuhamuwaakanich mesikaatwaau nete kwestehchekaam aniyuu saakahiikaniyuu, chii wanchischisuuch chechii ayaawaatwaau aaihkunaau. 
MAT.16.6	Ekw Jesus kaa itaat, “Yaakwaah, ayaakwaamiistamuwaahkw uhpisikanawaau anichii Phariseech ekw maak anichii Sadduceech.”
MAT.16.7	Chii ayimituutamuch aniyuu kaa itikutwaau Jesus e itwetwaau, “Ekaa uhchi peshiimuhkw aaihkunaau eukw wehchi itwet uyuu.”
MAT.16.8	Mikw maak Jesus chii chischeyimeu taan e itweyich, ekw kaa itaat, “Taapwe apishaashuu chitaapwehtamuwinawaau. Chekwaan wehchi ayimitutamekw an ekaa ayaawekw aaihkunaau. 
MAT.16.9	Namui aa chinisituhtenaawaau eshkw. Namui aa chichischisinaawaau niyaayinwaau chishemitaahtumitanuu naapeuch kaa ashamakwaau niyaayin aaihkunaauh uhchi. Taan tahtu maak utapiiwat kaa saakaschinitaayekw taan kaa ishpish iskupayihch an miichim. 
MAT.16.10	Ekw kaye an newaau chishemitaahtumitanuu naapeuch kaa ashamakwaau niishwaashch aaihkunaauh uhchi. Taan tahtu maak utapiiwat kaa saakaschinitaayekw e iskupayihch miichim. 
MAT.16.11	Taanite wehch ekaa chii nisituhtamekw ekaa aaihkunaau uhchi aayimuumak iskutak kaa ititakuch ayaakwaamiistuwaahkuch anichii Phariseech kaye anichii Sadduceech.”
MAT.16.12	Ekw kaa uhchi nisituhtahkwaau anichii chischinuhamuwaakanich ekaa uhpisikaniyuu ayimitutamiyich, aniyuu yaakw taan e ishi chiskutamaacheyich aniyuu Phariseeh ekw maak Sadduceeh eukw aniyuu kaa yaakwaamimaakanuutwaau.
MAT.16.13	Jesus chii ituhteu anite waaskaa aniyuu aschiiyuu Caesarea Philippi kaa ishinihkaateyich ekw kaa kakwechimaat uchischinuhamuwaakan e itaat, “Aweyuu e ishi ayaaweyimaatwaau iinuuch Iinuu Ukusisah.”
MAT.16.14	Ekw kaa itikut, “Pasch awenichii aniyaa John siikahaahtaacheu iteyimeuch, ekw kutakach aniyaa Elijah iteyimeuch, ekw kutakach aniyaa Jeremiah ekun e iteyimaatwaau, kutakach miin iteyimeuch kutak uchischiwehiichesuuh e aawiyich.”
MAT.16.15	Ekw Jesus miin kaa kakwechimaat, “Chiyawaau maak wii, awen niya e iteyimiyekw.”
MAT.16.16	Ekw Simon Peter kaa ishi nishkweushihaat, “Eukw chiya Christ, an Chishemanituu kaa pimaatisiit Ukusisa.”
MAT.16.17	Ekw Jesus kaa itaat aniyuu Peter, “Chishaweyihtaakusin Simon, John ukusisa, wesh uu kaa ishi chischeyimiin, namui iinuu kuuhchi wiihtamaakw, Nuuhtaawii kihchikiishikuhch kaa ihtaat ekute kaa uhchi miikuyin uu chechii ishi chischeyimiin. 
MAT.16.18	Chiwiihtamaatin Peter, eukw chiya e paahpaachipiskaach. Ekut maak utah e paahpaachipiskaach che wiikaapuuhtaayaan nitayimiheukamikw, namui maak waawaach nipuwin chika uhchi shaakuuchihtaachemakan utah nitayimiheukamikuhch. 
MAT.16.19	Chika miitin maak kihchikiishikw uchimaawinihch aapahiikanh. Chekwaan maak che maahkupatamuwane utah aschiihch chika maahkupitaakanuu anite kihchikiishikuhch, kaye chekwaan che aapihkunamuwane utah aschiihch chika aapihkunakanuu anite kihchikiishikuhch.” Ekun kaa itaat Jesus aniyuu Peter.
MAT.16.20	Ekw kaa itashumaat uchischinuhamuwaakan ekaa chechii wiihtamuwaayich kutak aweyuu e aawit wiya Christ.
MAT.16.21	Iskutak maak uyuu kaa ishi ayimihaat aniyuu uchischinuhamuwaakanh Jesus ekw kaa chihchi wiihtamuwaat e piyekastaakusit e itaat, “Nika ituhten anite Jerusalemihch, ekute maak anite che mistawaawiisacheyihtamihiitwaau anichii kaa niikaanishkuwaatwaau aniyuuh iinuuh, kaye anichii niikaanayimiheuchimaauch, kaye maak anichii kaa chiskutamaachetwaau wiishuwewiniyuu. Ekw maak che nipahiikuyaan, nishtu chiishikaau maak miin nika pimaatisiin.”
MAT.16.22	Ekw Peter pahkaan kaa ituhtahaat aniyuu Jesus, kaa chistahamuwaat aniyuu kaa itweyich e itaat, “Utipeyihchikeu, namui kata uhchi pachishtinam Chishemanituu uyuu chechii ispayiyich. Namui nihtaa chika chii ihtuutaakuun uu.”
MAT.16.23	Ekw Jesus kaa kweschikaapuushtawaat aniyuu Peter, kaa nishkweushihaat e itaat, “Machimanituu, maachiih iiches nete. An taan e iteyihtamihiikuyin chekwaayuuh taapaa Chishemanituu e ihtaat uhchipayuu naapeu e ihtaat uhchipayuu. Maachiih iiches nete machimanituu.”
MAT.16.24	Ekw Jesus kaa itaat aniyuu uchischinuhamuwaakan, “Awen waa nuushuushkuukwe ekush chipaa pachishtinam aniyuu wiya taan waa ishi naniheyihtamihiisut, chipaa utineu utaashiteyaahtikum ekw maak nipaa pechi nuushuushkaakw. 
MAT.16.25	Awen kaa wii kanuweyihtamaasut upimaatisiiwin kata wanihtaau. An maak awen kaa wii pachishtinahk misiwe chekwaayuu taan kaa wii ihtuutahk mechim kaye upimaatisiiwin e wii pechi nuushuushkuut eukw an che miyaakanuut pimaatisiiwiniyuu. 
MAT.16.26	Ekw maak an awen kaa wii kanuweyihtamaasut upimaatisiiwin, puunipimaatisiite maak taanite chechii uhchi wiichihiikut aat chii wiihkuchihtamaasute misiwe chekwaayuu utah aschiihch, wiya taan kaa ishi nitaweyihtahk chechii ishi ayaat. Namui kata uhchi miyaakanuu pimaatisiiwiniyuu wiya. Namui mitun ihtakuniyuu chekwaayuu chechii pachishtinahkw kaau chechii miyaakanuut upimaatisiiwin. 
MAT.16.27	Wesh Iinuu Ukusisah chika takushiniyuuh Uhtaawiimaau uchisteyihtaakusuwiniihch kaye enchilh e pechi wiicheukut, ekw maak che tipahamuwaat misiwe aweyuu taan kaa ishi ihtuutaamiyich. 
MAT.16.28	Chiwiihtamaatinaawaau, taapwe e ihtaatwaau utah awenichii eshkw che pimaatisiitwaau iskutak utihchipayihche che takushiniyich Iinuu Ukusisa che pechi chisheuchimaawiyich.”
MAT.17.1	Kutwaashch chiishikaau maak ishpish ekw Jesus kaa ituhtahaat Peter, James ekw maak John anite e ishpatinaayich wachiyuu mikw wiyawaau chechii ihtaatwaau. 
MAT.17.2	Mekwaach maak e kanawaapamaatwaau aniyuu Jesus utaashtamuhkuyuu chii kweschinaakuniyuu, muyaam piisimuhch chii ishpish chiihkaayaashtuweyuu kaye uchekwaanimh naashch taapwe chii piyekasch waapekaniyuuh mitun e waashtuweyikwaau chii ishinaakuniyuuh. 
MAT.17.3	Chii uhchi waapameuch maak Moses ekw maak Elijah e ayimihaayich aniyuu Jesus. 
MAT.17.4	Ekw Peter kaa itaat aniyuu Jesus, “Utipeyihchikeu, nuwach miyeyihtaakun utah chechii ihtaawaauhchipane. Naheyihtamane, nika ushihtaanaan nishtu tipinuushimunh, paahpeyakw che ayaayekw, chiya, Moses ekw maak Elijah.”
MAT.17.5	Mekwaach maak eshkw e ayimit, kaskawanishkwa naashch e waasusuyich chii pechi akuchiniyuu anit tipiskuuch ishpimihch e ihtaatwaau, anite maak kaskawanishkuhch chii uhchi pehtaweuch aweyuu e itweyich, “Eukw uu Nikus kaa saachihiik, kaye naashch kaa naniheyihtamihiit. Nituhtawaahkw.”
MAT.17.6	Iskutak maak anichii chischinuhamuwaakanich piyehtahkwaau aniyuu pehtaakusuwiniyuu, chii sechisuuch. E ishpish sechisitwaau maak chii utahtaamuunipayihuuch anite aschiihch. 
MAT.17.7	Ekw Jesus kaa pechi nituwaapamikutwaau, ekw kaa taahtinikutwaau e itikutwaau, “Pisikuukw ekaawii kushtaachikw.” 
MAT.17.8	E tastasaapitwaau maak namui aweyuu uhchi waapameuch mikw Jesus chii peyakukaapuuyuu.
MAT.17.9	Mekwaach maak e pinisuwetwaau aniyuu wachiyuu, Jesus chii itikuuch yaaitei ekaa che wiihtamuwaatwaau aweyuu uyuu waapahtiiwewiniyuu kaa waapahtahkwaau paatish chii wanishkaanaakanuyichen Iinuu Ukusisa nipuwinihch uhchi.
MAT.17.10	Ekw anichii chischinuhamuwaakanich kaa kakwechimaatwaau aniyuu Jesus, “Chekwaayuu wehchi itwetwaau anichii kaa chiskutamaachetwaau wishuwewiniyuu, niishtam Elijah che takushiniyich eshkw ekaa takushiniyich Christ, an kaa wiyaapamikut Chishemanituu.”
MAT.17.11	Ekw Jesus kaa itaat, “Taapwe Elijah niishtam chika takushinuu, misiwe chekwaayuu ekaa kuiskunaakuniyich che kuiskunaakuhtaat. 
MAT.17.12	Mikw maak chiwiihtamaatinaawaau shaash miin e chii takushinit Elijah mikw namui uhchi nisituunaakuu iinuu. Mikw maak waa ihtuutuwaatwaau chii ihtuutaweuch. Ekun maak mwehch che ishpish wiisacheyihtamihaatwaau Iinuu Ukusisa.”
MAT.17.13	Iskutak maak kaa pehtahkwaau anichii chischinuhamuwaakanich shaash miin e chii takushiniyich Elijah ekw kaa chischeyihtahkwaau eukw aniyuu John siikahaahtaacheu kaa aayimuumaakanuyich.
MAT.17.14	Iskutak maak kaau wetihtaatwaau aniyuu iinuu, naapeu chii pechi nituwaapameu aniyuu Jesus, e utisepayihut anit e ihtaayich e itaat, 
MAT.17.15	“Utipeyihchikeu, chistimaacheyim nikus. Uchipitikuu maan, naashch nanehkaateyimuu wesh mihchetwaau maan machishtawepayiyuu ishkutehch kaye mihchetwaau pakashtawepayiyuu nipiihch mekwaach aniyuu e uchipitakut. 
MAT.17.16	Aat maak nichii ituhtatuwaauch chichischinuhamuwaakanich, namui uhchii miinuwaachiheuch.”
MAT.17.17	Jesus maak chii iteu aniyuu iinuu anit kaa ihtaayich, “Chiyawaau iinuuch anuhchiish kaa pimaatisiyekw ekaa kaa ayaayekw taapwehtamuwin kaye ekaa kaa kweskaatisiyekw, taan che ishpish ihtaayaan utah e ihtaayekw yaakw chechii nisituhtamekw. Taan che ishpish ashuwaapamitakuch ekw chechii ayaayekw taapwehtamuwin. Peshuwaahkw an naapesh.” 
MAT.17.18	Jesus maak chii chistahamuweu aniyuu machiahchaahkwa e itaat chechii nakataayich aniyuu naapesha. Tiiwehch maak chii wiiwiyuu an machiahchaahkw ekw kaa ati miinuwaatisiit an naapesh.
MAT.17.19	Ekw aniyuu uchischinuhamuwaakan kaa pechi nituwaapamikut pahkaan kaa ituhtahiikut ekw kaa itikut, “Taanite wehch ekaa uhchii wiiwiitishihuuchiht an machiahchaahkw.”
MAT.17.20	Ekw Jesus kaa itaat, “Kiipaa an ekaa ishpishaach chitaapwehtamuwinawaau. Taapwe chititinaawaau aat mikw apishaashiche chitaapwehtamuwin muyaam e ishpish apishiishit shuumin mastart kaa ishinihkaasut ishpishaache, wachii chika chii itashuwaaten, ‘Nete ishi aahchikaapuu.’ Chika pishichihiikuun maak. Mikw chekwaan waa ihtuutaman chika chii ihtuuten ayaayine taapwehtamuwin. 
MAT.17.21	Ekw maak mikw ayimihaate awen ekut mikw chechii wiiwiyich uyuu kaa iteyihtaakusiyich machiahchaahkwa. Namui miin ihtakuniyuu taan chechii ihtit awen.”
MAT.17.22	Iskutak maak misiwe anichii chischinuhamuwaakanich kaa pechi nishtuwiitwaau anite Galileehch, Jesus chii iteu, “Shaash wiipach chika pachishtinaakanuuch iinuuch taan waa ihtuutuwaatwaau chechii ihtuutuwaatwaau Iinuu Ukusisa. 
MAT.17.23	Chika nipahaakanuu, mikw maak nishtu chiishikaau ishpish ekw che wanishkaat nipuwinihch uhchi.” Naashch maak chii macheyihtamuch anichii chischinuhamuwaakanich iskutak piyehtawaatwaau aniyuu e itweyich.
MAT.17.24	Iskutak Jesus ekw maak aniyuu uchischinuhamuwaakan tekushihkwaau anite Capernaum, anichii kaa maamuushtinahkwaau shuuliyaayuu anite chisheayimiheukamikuhch che ishi aapataniyich chii pechi nituwaapameuch aniyuu Peter e itaatwaau, “Pachishtinam aa chichiskutamaachesiimuwaau aniyuu shuuliyaayuu anite chisheayimiheukamikuhch chipaa ishi aapataniyuu.”
MAT.17.25	Ekw Peter kaa itaat, “Ehe.” Iskutak maak Peter e ati piihchet aniyuu waaskaahiikaniyuu, eshkw ekaa chii itaat chekwaayuu Jesus chii kakwechimikuu e itikut, “Simon, taan e iteyihtaman chiya. Awen chipaa miyeu shuuliyaayuu aniyuu Chisheuchimaau utah aschiihch kaa ihtaayich. Utawaashiimh aa e ihtaayich chipaa uhchipayiyuu shuuliyaayuu maak kutak aweyuuh e ihtaayich.”
MAT.17.26	Ekw Peter kaa itaat, “Aniyuuh kiipaa kutak aweyuuh e ihtaayich chipaa uhchipayiniyuu.” Ekw kaa itikut Jesus, “Kiipaa miiskuch namui utawaashiim chika uhchi pachishtinamiyuuh shuuliyaayuu. 
MAT.17.27	Ekw maak namui kiipaa nituweyihtakuun niya chechii pachishtinamaan shuuliyaau anite chisheayimiheukamikuhch ishi. Mikw maak namui chika uhchi wii chishuwaahaanuuch anichii iinuuch. Ekush maak chikaa pachishtinenaanuu shuuliyaau. Naasipe maak nete che pakashtawehaman kiskanaapii. An maak niishtam names che uchikwaatat che utinat, anite maak utuunihch chika miskuwaayuu shuuliyaanaapiskwa, chika ishpishaau anit taapishkun e niishiihkw taan chipaa ishi pachishtinenaanuu shuuliyaau. Che ituhtataayin nete chisheayimiheukamikuhch che pachishtinaman an chipaa ishpish chiishiihkaasunaanuu.”
MAT.18.1	Naanaacheshiish maak ekw Jesus kaa pechi nituwaapamikut aniyuu uchischinuhamuwaakanh, kaa kakwechimikut e itikut, “Awen maauch e niikaaneyihtaakusit anite kihchikiishikw chisheuchimaawinihch.”
MAT.18.2	Ekw Jesus kaa wiishaamaat awaasha, kaa uhchishkuukaapuhaat anit e ihtaatwaau. 
MAT.18.3	Ekw kaa itwet, “Taapwe chiwiihtamaatinaawaau, chiishpin ekaa kweskaatisiyekwe ekaa iteyihtaakusiyekwe muyaam awaash e iteyihtaakusit, namui wiiskaat chika chii piihchenaawaau kihchikiishikw chisheuchimaawinihch. 
MAT.18.4	An awen che tipihteyimisukwe kaye mwehch awaash che iteyihtaakusikwe eukw an maauch che niikaaneyihtaakusit anite kihchikiishikw chisheuchimaawinihch. 
MAT.18.5	Awen e utinaat peyakw awaasha nitishinihkaasuwinihch uhchi, mwehch kaye niya e utinit ekun e ishinaakuniyich.”
MAT.18.6	“An awen che ihtuutawaakwe chechii machituutamiyich peyakw uyuuh awaasha kaa taapweyimiyich uste kata miywaayuu chechii maahkupitaakanuyich e mihchaapischisiyich asiniih ukuyaahch ekw maak chechii nistaapaawet anite e mihchaakamiyich chihchikamiihch. 
MAT.18.7	Taapwe maayaatan chekwaayuuh e ishi ihtakuhkwaauh utah aschiihch ati chechii uhchi machituutahkwaau awenichii. Muush kata ihtakuniyuu chekwaayuu che kakwechihiikutwaau awenichii chechii machituutahkwaau, mikw maak Chishemanituu kata waweshiheu aniyuu kaa ihtuutawaayich kutak aweyuu chechii machituutamiyich.”
MAT.18.8	“Ihtuutaakuyine peyakw chitihchii maak chisit chechii wanituutaman, manishah, che wepinaman. Uste miywaau chechii piihcheyin pimaatisiiwinihch e maaschipayin maak e maaschisiyin ishpish wii chechii ayaayin niishu mitihchii kaye niishu misith che ishiwepinikuyin maak anite ishi an ishkuteu ekaa nihtaa che aastuwech. 
MAT.18.9	Maak kaye ihtuutaakuyine peyakw chischiishikw chechii machituutaman kuikupit che wepanaman an chischiishikw. Uste miywaashuu chechii piihcheyin pimaatisiiwinihch e napateyaapiyin, ishpish wii taapishkun chischiishikw chechii ayaayin machishkutehch e ishiwepinikuyin.”
MAT.18.10	“Yaakwaamiikw maak ekaa chechii aatuweyimekuch uchii awaashach, wesh chiwiihtamaatinaawaau, utenchilamuwaau kihchikiishikuhch kaa ihtaayich muush ayimishtamaakuuch e uhchishkuukaapuushtawayich Nuuhtaawii kihchikiishikuhch kaa ihtaayich. 
MAT.18.11	Pechi naanituwaapameu Iinuu Ukusisa aniyuuh aweyuuh kaa wanishiniitwaauh chechii pimaachihaat.”
MAT.18.12	“Maamituneyihtamukw maa uu, naapeu aahch ayaawaat mitaahtumitanuu maanishchaanisha peyakw maak aniyuu wanishiniyich. Chika nikateu aniyuu peyakushtemitanuu peyakushteu anit e piskutauhkaayich che nituu naanituwaapamaat aniyuu peyakw kaa wanishiniyich maanishchaanisha. 
MAT.18.13	Iskutak maak meskawaat, chiwiihtamaatinaawaau uste miyeyihtam uyuu peyakw umaanishchaanishimh kaa wanishiniyich e miskuwaat ishpishaat wii e chii ayaawaat aniyuu peyakushtemitanuu peyakushteu maanishchaanisha ekaa uhchi wanishiniyich. 
MAT.18.14	Ekun maak mwehch kaye Nuuhtaawii kihchikiishikuhch kaa ihtaat e ihtit, namui nituweyimeu waachipeyakw uyuu awaasha chechii wanishiniyich.”
MAT.18.15	“Wanituutaaske chiichishaan, nituwaapam che wiihtamuut taan e ishi wanituutaask, mikw chiyawaau e niishiyekw che wiihtamuut uyuu. Nituhtaaske maak, ekw kiipaa miin che miyupayekw e wiichishaanihtuyekw. 
MAT.18.16	Ekaa maak nituhtaaske ekw miin kutak awen maak niishu awenichii che wiishaamatwaau chechii wiicheuskwaau chechii pehtaaskwaau taan e ishi ayimihiimat ekw maak kaye wiyawaau chechii ayimihaatwaau. Wes misiwe taan e itashtech anite masinahiikanihch misiwe chekwaan ekun che ishinaakuhch taan aniyuu kaa itwetwaau anichii niishu maak nishtu kaa wiishaamaakanuutwaau chechii nituhtahkwaau. 
MAT.18.17	Ekaa maak pishichistahke kaye aniyuu kutak aweyuu ekaa pishichihaate, ekw che wiihtamuumat umaamuuayimihaauh taan kaa ishi machituutaask, ekaa maak pishichihaate kaye aniyuuh umaamuuayimihaauh ekaawii chika uhchi aapateyimaakanuu mwehch awen ekaa kaa chischeyimaat Chishemanituu ekun che ishi kanawaapamaakanuut maak awen ekaa kaa wii kweskaatisiit ekun che ishi kanawaapamaakanuut.”
MAT.18.18	“Wesh taapwe chiwiihtamaatinaawaau, an chekwaan che maahkupatamuwane utah aschiihch chika maahkupitaakanuu anite kihchikiishikuhch, kaye an chekwaan che aapihkunamuwane utah aschiihch chika aapihkunakanuu anite kihchikiishikuhch.”
MAT.18.19	“Kaye maak chiwiihtamaatinaawaau, niishu awenichii taapishkun e iteyihtamihiikutwaau chekwaayuu taan e ishi ayimihchiketwaau ekun nihaau che ishi ihtuutamaakutwaau Nuuhtaawii kihchikiishikuhch kaa ihtaayich. 
MAT.18.20	Wesh aat mikw niishu maak nishtu awenichii e maauchihiitutwaau nitishinihkaasuwinihch uhchi, ekut kaye niya e ihtaauch anit e ihtaatwaau.”
MAT.18.21	Ekw Peter kaa pechi nituwaapamaat aniyuu Jesus kaa itaat, “Utipeyihchikeu, niichishaan maak wii ekaa puuniite e pechi wanituutuut, taan tahtwaau che wepeyihtamuuk, niishwaashwaau aa.”
MAT.18.22	Ekw Jesus kaa itaat, “Namui, namui mikw niishwaashwaau, tahtwaau e wanituutaask chipaa wepeyihtamuwaau taan e ishi wanituutaaskw. 
MAT.18.23	Wesh maau e ishinaakuhch kihchikiishikw chisheuchimaawin. Muyaam chisheuchimaau e chii nituweyimaat utaapachihaakan kaa masinahamaakut chechii piikushinihiicheyich, 
MAT.18.24	aniyuu maak kaa wii ihtuutahk misiwe chii wiishaameu aniyuu kaa masinahamaakut utaapachihaakan ekw kaa uhchi peshuwaakanuyich peyakw aniyuu utaapachihaakan uste mitaahtwaau chishemitaahtumitanuu kaa ishpish uhaasuumikut. 
MAT.18.25	Aniyuu maak utaapachihaakan namui uhchi ishpish ayaayuu shuuliyaayuu chechii chiiwetaapishtwaakut aniyuu kaa uhaasuumikut, ekw kaa itashuwet an chisheuchimaau chechii aataawaanuyich aniyuu utaapachihaakan kaye misiwe taan e ishi tipiiweusiyich kaye utawaashiimiyuu kaye wiichiskeuyuu anite kutak aweyuu chechii utinikut chechii utaapachihaakanitutaakut. ekute chipaa uhchi chiiwetaapishtaayuu aniyuu shuuliyaayuu taan kaa ishi masinahamaakut an chisheuchimaau. 
MAT.18.26	Ekw aniyuu utaapachihaakan kaa uchihchiihkunipayihuyich anit uhchishkuu an chisheuchimaau e ihtaat, ekw kaa itikut, ‘Uchimaau ekaawii pitamaa pechi chishuwaasiistuu ashuwaapam maa miin weipishchiish ekw misiwe che chiiwetaapishtwaataan taan e ishpish masinahaamataan chekwaan.’ 
MAT.18.27	Ekw an chisheuchimaau chii chistimaacheyimeu aniyuu utaapachihaakan kaye chii iteu ekaa ekush che chiiwetaapishtwaakut aniyuu taan kaa ishpish uhaasuumikut, ekw kaye kaa pachishtinaat.”
MAT.18.28	“Ekw an aapachihaakan kaa chistuhtet, kaa nachishkawaat wiich aapachihaakan e chii uhaasuumikut apishiish shuuliyaayuu. Ekw kaa maakunaat e wii chiputaaminaat kaa itaat, ‘Maachiih pechi chiiwemii an shuuliyaau taan kaa ishpish uhaasuumiyin.’ 
MAT.18.29	Ekw aniyuu wiich aapachihaakan chii uchihchiihkunipayihuyuu uhchishkuu e ihtaat e itikut, ‘Ekaawii pitamaa pechi chishuwaasiistuu ashuwaapam maa miin weipishchiish chechii chiiwemiitaan an taan kaa ishpish uhaasuumitaan.’ 
MAT.18.30	Mikw maak namui uhchi nituhtuweu aniyuu wiichaapachihaakan, ekw kaa itishuwaataat chechii maakunaakanuyich paatish chii taapishtwaakute taan aniyuuh kaa ishpish uhaasuumikut. 
MAT.18.31	Iskutak maak anichii kutakach aapachihaakanich wiyaapahtahkwaau uyuu e ispayihch, naashch chii mukushkaateyihtamihiikuuch ekw kaa nituu wiihtamuwaatwaau aniyuu Chisheuchimaau misiwe taan kaa ispayiyich. 
MAT.18.32	Ekw an Chisheuchimaau kaa wiishaamaat aniyuu utaapachihaakanh, kaa itaat, ‘Chiya aapachihaakan taapwe chimachituuten, namui mitun chuuhchi chiiwe nituweyihtamaatin wesh chiya chichii pukuseyimin chechii chistimaacheyimitaan. 
MAT.18.33	Namui aa maak chipaa uhchi chistimaacheyimaau chiya an aapachihaakan mwehch niya taan kaa ishi chistimaacheyimitaan.’ Eukw uyuu kaa itaat an chisheuchimaau aniyuu utaapachihaakanh. 
MAT.18.34	Naashch maak chii chishuwaasuu an chisheuchimaau ekw kaa itashuwet chechii maakunaakanuyich aniyuu aapachihaakan anite chechii nanehkaachihaakanuyich paatish misiwe chii chiiwe taapishtwaakute taan kaa ishpish uhaasuumikut.”
MAT.18.35	Ekw Jesus miin kaa itwet, “Ekun maak mwehch che ihtuutaakuyekw Nuuhtaawii kihchikiishikuhch kaa ihtaat, ekaa wepeyihtamuwekwenich chiichishaanuwaauch chitehiiwaahch uhchi.”
MAT.19.1	Iskutak maak Jesus kaa chiishkwaa wiihtahk uyuu chii chistuhteu anit Galileehch uhchi, ekw anite Judea aschiihch kaa ituhtet kwestehchekaam aniyuu Jordan siipiiyuu. 
MAT.19.2	Chii mihchetiyuu maak iinuu e nuushuushkaakut, ekute anite kaa miinuwaachihaat.
MAT.19.3	Pasch maak Phariseeh chii pechi nituwaapamikuu e wii kakwechihiikut. Chii itikuu maak, “Wiihtamuunaan maa, itashteu aa wiishuwewinihch che pachishtinaakanuut naapeu chechii wepinaat wiichiskweu.”
MAT.19.4	Ekw Jesus kaa nishkweushihaat e itaat, “Namui aa kuuhchi ayimihtaanaawaau masinahiikanihch anit kaa itashtech, niishtam iinuuh kaa ushihaat Chishemanituu, naapeu ekw maak iskweu chii ushiheu. 
MAT.19.5	Chii itekupane maak Chishemanituu, ‘Uu uhchi, naapeu chika nakateu uniichihiikw che wiichimaat wiichiskweu ekw maak che peyakunakusitwaau.’ Eukw uyuu kaa itwekupane Chishemanituu. 
MAT.19.6	Namui shaash niishu awenichii chika uhchi ishinaakusuuch, maak mikw e peyakushit awen chika ishinaakusuuch. Aniyuu maak aweyuu Chishemanituu kaa wiichistiyaat, namui awen chipaa uhchi pahkaaniheu.”
MAT.19.7	Ekw kaa itikut aniyuu Phariseeh, “Chekwaayuu maak wehchi wiishtaat uyuu wiishuwewiniyuu Moses e itashteyich, ‘Naapeu wii wepinaate wiichiskweu yaaitei niyaakan chika wiihtamuweu masinahiikaniyuu e miyaat, ekw maak yaakw che nakataat.’ ”
MAT.19.8	Ekw Jesus kaa nishkweushihaat e itaat, “Moses chichii pachishtinikuwaau chechii wepinamekw chiichiskweuwaauh wesh chii chischeyihtam e siipihtamekw. Namui maak wii Chishemanituu uhchi nituweyihtam chechii ishinaakuniyich uskach weshihaat naapeu ekw maak iskweu. 
MAT.19.9	Chiwiihtamaatinaawaau maak, naapeu wepinaate wiichiskweu ekaa maak uhchi pisikwaatisiyich aniyuu wiichiskeu, an maak naapeu wiichimaate kutak iskweu pisikwaatisiyuu an naapeu.”
MAT.19.10	Ekw kaa itikut uchischinuhamuwaakanh, “Uu e ispayiwaakwenich naapeu wiichiskweu, ekush miywaashuu ekaa chechii niipuunaanuuhch.”
MAT.19.11	Ekw Jesus kaa itaat, “Namui misiwe awen chika uhchi nisituhtam uyeyuu Chiskutamaachewiniyuu, mikw aniyuu aweyuu Chishemanituu kaa miyaat chechii nisituhtamiyich. 
MAT.19.12	Pasch maak awenichii namui chika chii niipuuch wesh ekun kaa ishi pimaatisiitwaau ekaa maamituneyihtamihiikutwaau chechii niipuutwaau, ekw kutakach namui pachishtinaakanuuch chechii niipuutwaau ekw kutakach wiyawaau wiyeyihtamuch ekaa chechii niipuutwaau wesh iteyihtamuch uste chechii atushchehkahtahkwaau kihchikiishikw uchimaawiniyuu mikw e peyakutwaau. An maak awen kaa nisituhtahk uyuu ekush chika ihtuutam.”
MAT.19.13	Chii peshuweuch maak awenichii utawaashiimuwaau anite Jesus e ihtaayich e chii nituweyimaatwaau chechii saaminaayich chechii ayimiheshtamuwaayich maak, mikw maak anichii chischinuhamuwaakanich chii chistahamuweuch aniyuu iinuu. 
MAT.19.14	Ekw Jesus kaa itaat, “Pachishtinaahkuch awaashach chechii pechi naasitwaau ekaawii uhchi chistahamuwaahkuch, wesh uyuu kaa iteyihtaakusitwaau awenich kihchikiishikw uchimaawinihch ishi tipeyihtaakusuuch.”
MAT.19.15	Jesus kaa saaminaat aniyuu awaasha ekw kaa chistuhtet.
MAT.19.16	Peyakwaau naapeu chii pechi nituwaapameu Jesus e itaat, “Chiskutamaachesuu, chekwaan chechii ihtuutamaan e miywaashich chechii uhchi ayaayaan kaachiche pimaatisiiwin.”
MAT.19.17	Ekw Jesus kaa itaat, “Chekwaan wehchi kakwechimiyin chechii wiihtamaataan chekwaan meyaashich. Namui awen ihtaau tekash chechii miyu ihtit, mikw Chishemanituu. Wii ayaayine kaachiche pimaatisiiwin misiwe nanihiihta kacheskwewinh.”
MAT.19.18	Ekw an naapeu kaa itaat, “Chekw wiishuwewin.” Jesus kaa nishkweushihaat e itaat, “Ekaawii nipahii awen, ekaawii pisikwaatisii, ekaawii chimuth, ekaawii nanatayaachim awen, 
MAT.19.19	miyutuutuu e chisteyimat kuuhtaawii kaye chikaawii, kaye saachihii kutak awen mwehch chii e ishpish saachihiisuyin.”
MAT.19.20	Ekw an naapeu kaa itwet, “Kaa pechi awaashiyuuyaan shaash nichii nanihiihten uyuuh kacheskwewinh. Chekwaan maak yaapach eshkw nipaa ihtuuten.”
MAT.19.21	Ekw Jesus kaa itaat, “Tekash misiwe chekwaan waa ihtuutamuwane chechii kuiskutaatisiyin, nituu ataawe misiwe taan e ishi ayaayin, ekw an shuuliyaau kaa chistimaatisiitwaau che miitwaau. Ekw maak che ayaayin miisitisiiwin kihchikiishikuhch kaa ihtakuhch. Chii ihtuutamane maak uu ekw maak che pechi nuushuushkuwiyin. Chii ihtuutamane maak uu aashtam ekw maak che pechi nuushuushkuwiyin.”
MAT.19.22	Iskutak maak piyehtahk an naapeu uyeyuu naashch taapwe chii macheyihtam wesh naashch chii miisitisiyuu.
MAT.19.23	Ekw Jesus kaa itaat aniyuu uchischinuhamuwaakan, “Taapwe chiwiihtamaatinaawaau, awen kaa miisitisiit taapwe chika aayimaniyuu chechii piihchet kihchikiishikw chisheuchimaawinihch. 
MAT.19.24	Miin peyakwaau nika itwen, etituu aayimaniyuu awen kaa miisitisiit chechii piihchet Chishemanituu uchisheuchimaawiniihch ishpishaat an awesiis kaa mista piskwaakunet chechii shaapushkahk shaapunikaniyuu anite pekuneyaapiskaayich.”
MAT.19.25	Iskutak maak piyehtahkwaau anichii chischinuhamuwaakanich uyuu, naashch chii kushkupayuuch, ekw kaa ititutwaau, “Awen maak ekw chechii pimaachihut.”
MAT.19.26	Ekw Jesus kuiskw kaa kanawaapamaat e itaat, “Taan aniyuuh ekaa chii ihtuutahk iinuu kata chii ihtuutam wiya Chishemanituu.”
MAT.19.27	Ekw Peter kaa itwet, “Kanawaapahta maa. Shaash misiwe chekwaan nichii nakatenaan chechii nuushuushkaataahch. Uu maak kaa ishi ihtuutamaahch chekwaayuu maak che miikuyaahch Chishemanituu.”
MAT.19.28	Ekw Jesus kaa itaat, “Chika cheshtinaahunaawaau, iskutak Iinuu Ukusisa apiyichen chisheuchimaau tehtapuunihch miin uskaache aschii, ekw kaye chiyawaau nichischinuhamuwaakanitikw che apiyekw niishushaap uchimaau tehtapuunih, che wiyaaskunekuch niishushaap kaa itiskaanesitwaau Israel iinuuch. 
MAT.19.29	Misiwe awen kaa nakatahk wiichi kaye kaa nakataat wiichishaanh, uniichihiikuh kaye utawaashiimh kaye maak kaa nakatahk utaschii niya uhchi uste mitaahtumitanewaau chika chiiwemiyaakanuu kaye kaachiche pimaatisiiwiniyuu chika miyaakanuu. 
MAT.19.30	Mikw maak mihchetu anichii e chisteyihtaakusitwaau kaa iteyimaakanuutwaau namui chika uhchi chisteyihtaakusuuch anite Chishemanituu uchisheuchimaawiniihch kaye mihchetu anichii kaa iteyimaakanuutwaau ekaa chisteyihtaakusitwaau chika chisteyihtaakusuuch anite Chishemanituu uchisheuchimaawaniihch.”
MAT.20.1	“Maau e ishinaakuhch kihchikiishikw chisheuchimaawin. Chii ihtaau peyakwaau uchimaau e tipiyeusiit shuuminaahtikw nihtaauchihchikan aschiiyuu. Peyakwaau maak wiipach e chechishepaayaayich chii wiiwiyuu e nituu naanituweyimaat aweyuuh chechii utaaskunaat, chechii aapatisiyich anite ushuuminaahtikw nihtaauchihchikan aschiihch. 
MAT.20.2	Chii iteu kiipaa an uchimaau che chiishiihkuwaat aniyuu kaa utaaskunaat, peyakw chiishikaau maak e ishpish aapatisiyich peyakw shuuliyaanaapiskwa che ishpish chiishiihkawaat. Chii niskumuyuu maak ekw kaa itishahwaat chechii aapatisiyich anite shuuminaahtikw nihtaauchihchikan aschiihch. 
MAT.20.3	Ekw miin kaa chistuhtet wiyesh peyakushteu e ispayiyich e chechishepaayaayich, kaa waapamaat anite naapeu mikw e naaniipuyich ekaa wiyesh itaapatisiyich anite kaa chii nishtuwiitwaau awenichii. 
MAT.20.4	Ekw kaa itaat, namui aa kaye chiyawaau chiwii aapatisinaawaau anite nishuuminaahtikw nihtaauchihchikan aschiihch. Misiwe wesh chika miyu chiishiihkaatinaawaau atushkuyekwe. Ekw maak kaa ituhteyich chechii nituu aapatisiyich anite unihtaauchihchikan aschiihch.”
MAT.20.5	“Yaapihtaachiishikaayich maak, ekw maak miin nishtu e ispayiyich e chiishkwaapihtaachiishikaayich, miin chii ituhteu an uchimaau anite kaa chii nishtuwiyich aweyuu miin kutak aweyuu chechii utaaskunaat. Yaapach kiipaa ekun kaa itaat, che miyu chiishiihkuwaat. 
MAT.20.6	Chekaat maak niyaayin chii ispayiyiche ekw miin kaa ituhtet anite kaa chii nishtuwiyich aweyuu miin maak chii waapameu naapeu anite e naaniipuyich, ekw kaa itaat, ‘Chekwaan wehch mikw naaniipuuyekw utah iskan chiishikaau ekaa chekwaan ihtuutamekw.’ ”
MAT.20.7	“Ekw kaa itikut, ‘Namui awen eshkw nuuhchi utaaskunikunaan.’ Ekw kaa itaat, ‘Kaye chiyawaau maataan nituu aapatisikw anite nishuuminaahtikw nihtaauchihchikan aschiihch.’ ”
MAT.20.8	“Iskutak maak wetaakusiyich, an uchimaau chii iteu aniyuu kaa naanaakachihaayich aniyuu kaa aapatisiitwaauh, ‘Wiisaamach anichii kaa aapachihiikwaau, misiwe che kachiishiihkuutwaau aniyuu kaa aapatisitwaau. Niishtam anichii maahchishtai kaa utaaskunaakanuutwaau chiishiihkuuch, ekw miin anichii kutakach taan mikw kaa ati itiskaatutwaau e utaaskunaakanuutwaau, che ati utihtahuutwaau anichii niishtam kaa utaaskunaakanuutwaau. Eukw uchii niishtam kaa utaaskunaakanuutwaau maahchishtai che chiishiihkuutwaau.’ ”
MAT.20.9	“Anichii maak naapeuch niyaayin kaa ispayiyich kaa utaaskunaakanuutwaau eukunich niishtam kaa chiishiihkuwaakanuutwaau. Peyakw shuuliyaanaapiskwa chii miyaakanuuch. Ekun maak kaa ishpish chiishiihkuwaakanuutwaau misiwe anichii kaa utaaskunaakanuutwaau aniyuu kaa chiishikaayich, kaye anichii niishtam kaa utaaskunaakanuutwaau. 
MAT.20.10	Iskutak maak anichii niishtam kaa utaaskunaakanuutwaau kaa chiishiihkawaakanuutwaau, chii iteyihtamuch wiyawaau etituu mistahii che chiishiihkuwaakanuutwaau, mikw maak yaapach peyakw shuuliyaanaapiskwa chii ishpish chiishiihkuwaakanuuch kaye wiyawaau. 
MAT.20.11	Chii utineuch kiipaa aniyuu shuuliyaanaapiskwa kaa miyaakanuutwaau, namui mikw naashch uhchiwii mamiyuusinahweuch taan kaa ishi ayimitutuwaatwaau aniyuu kaa tipiyeusiyich aniyuu nihtaauchihchikan aschiiyuu. 
MAT.20.12	Chii iteuch, ‘Anichii maahchishtai kaa utaaskunaakanuutwaau chechii aapatisitwaau mikw peyakw tipahiikan chii aapatisuuch, niyaan maak wii iskan chiishikaau nichii aapatisinaan aat mekwaach anit kaa chishitech yaapach maak peyakunihch misiwe e ishpish chiishiihkuuyaahch.’ ”
MAT.20.13	“An maak kaa tipiyeusiit aniyuu nihtaauchihchikan aschiiyuu chii iteu aniyuu peyakw, ‘Niwiichewaakan, namui chichimutamaatin, wesh chichii ititin peyakw shuuliyaanaapiskw che ishpish chiishiihkaataan peyakw chiishikaau ishpish aapachihiitaane. Chichii niskumun maak. 
MAT.20.14	Shaash chichii tipahamaatin. ekute maak. Wesh uu kaa utaaskunitakuch misiwe taapituu chichii wii ishpish chiishiihkaatinaawaau. 
MAT.20.15	Namui aa chichischeyihten mikw waa ihtuutamaan nishuuliyaam chechii ihtuutamaan. Namui aa chinaheyihtamihiitin e miyuhtwaayaan.’ ”
MAT.20.16	Ekw Jesus kaa ati itwet, “Eukw maak che uhchi utaahch ishi pachishtinaakanuutwaau anichii niikaanihch kaa itahiisutwaau ekw anichii maahchishtai kaa ishi pachishtinisutwaau niikaanaanihch chikaa ishi pachishtinaakanuuch.”
MAT.20.17	Mekwaach maak Jesus Jerusalemihch e ituhtet chii pischehtaheu aniyuu kaa niishushaapuyich uchischinuhamuwaakan anite pahkaan chechii ihtaawaakupanenich, ekw kaa itaat aniyuu e ati pimuhtetwaau, 
MAT.20.18	“Nituhtamukw maa,” chii iteu, “Jerusalemihch chitituhtenaanuu, ekute ute che maakunaakanuut Iinuu Ukusisa anite chechii ishi pachishtinaakanuut kaa niikaanapiyitwaauh ayimiheuchimaauh e ihtaayich kaye wiishuwewiniyuu kaa chiskutamaacheyitwaauh e ihtaayich chechii wiyaaskunikut. Eukw uchii che itashuwetwaau chechii nipahaakanuyich. 
MAT.20.19	Ekw maak miin anite aniyuu ekaa Jewa kaa itiskaanesiyich e ihtaayich che ituhtahaatwaau chechii maayeyimaakanuyich kaye chechii pishishtehwaakanuyich kaye chechii chiistaaskuhwaakanuyich. Mikw maak chii nishtu chiishikaayiche kaau chika wanishkaau.”
MAT.20.20	Zebedee maak wiichiskweu chii pechi wiicheweu ukusisa, kaa pechi nituwaapamaatwaau Jesus ekw an iskweu kaa ati uchihchiihkunipayishtuwaat Jesus e wii nituweyihtamuwaat chekwaayuu.
MAT.20.21	Ekw Jesus kaa itaat, “Chekwaan netuweyihtaman.” Chii itikuu maak, “Uchii taapishkun nikusach chechii wiitapimiskwaau iskutak chisheuchimaawiyine, peyakw anite chinihiiwinihch chechii apit ekw an kutak anite chinimihchiiwinihch.”
MAT.20.22	Ekw Jesus kaa itaat aniyuu ukusiyuu, “Namui chichischeyihtenaawaau an chekwaan kaa ishi nitutamaayekw. Chika chii ihtinaawaau aa chechii minihkweyekw taan e ishi ihtakuhch niminihkwaakanihch menihkweyaan anuhchiish. Chika chii ihtinaawaau aa chechii siikahaahtaakuyekw muyaam niya taan che ishi siikahaahtaakuyaan.” Ekw kaa itikut, “Ehe, nika chii ihtinaan.”
MAT.20.23	Ekw Jesus kaa itaat, “Ehe, taapwe, an che ishi minihkweyaan ekun kaye chiyawaau che ishi minihkweyekw, chika peyakuhtaanaanuu an minihkwaakan. Kaye an siikahaahtaachewin che siikahaahtaakuyaan eukun an kaye chiyawaau che siikahaahtaakuyekw. Mikw maak namui niya nika chii wiyeyimaau awen che wiitapimit anite nihiiwinihch maak anite nimihchiiwinihch. Wesh wiya Nuuhtaawii chii wiyaapameu aniyuu aweyuu anite che apiyich.”
MAT.20.24	Iskutak maak anichii kutakach mitaahtu chischinuhamuwaakanich piyehtahkwaau uyuu, chii chishuwaahiikuuch aniyuu niishu kaa wiichishaanihtuwiyich. 
MAT.20.25	Jesus kaa wiishaamaat misiwe ekw kaa itaat, “Chichischeyimaawaauch anichii kaa niikaanishkuwaatwaau ekaa Jewa kaa itiskaanesiyich taan waa ishi katipeyimaatwaau aniyuuh iinuuh. Kaye wiyawaau maak e ihtaayich aniyuuh naakaanishkaakutwaau. 
MAT.20.26	Mikw maak ekaawii chika uhchi ishinaakusinaawaau chiyawaau. An awen anit e tashiyekw netaweyihtamukwe chihchiwe chechii iteyihtaakusit ekush chika ihtuutam chechii atushkaataakw. 
MAT.20.27	Ekw an awen kaa wii niikaanapihiisut eukuu misiwe e tashiyekw che utaapachihaakaniyekw. 
MAT.20.28	Mwehch Iinuu Ukusisa namui uhchi pechi takushin chechii atushkuwaakanuut, chii takushin chechii atushkuwaat iinuuh. Kaye maak chii takushin chechii pachishtinahk upimaatiisiwin miiskuch mihchetu aweyuuh chechii aapihkunaakanuyich.”
MAT.20.29	Aniyuu maak e ati nakatahkwaau Jericho Jesus ekw maak uchischinuhamuwaakan, mihchetu aweyuu chii nuushuushkaakuuch. 
MAT.20.30	Niishu maak naapeuch ekaa waapahtahkwaau anite yaaiskanuu e apitwaau chii pehtamuch e iinaanuyich Jesus e pimuhteyich, ekw kaa tepwetwaau e itwetwaau, “Chiya David kaa ukusiitutaask, namui aa chichistimaasinuunaan.”
MAT.20.31	Anichii maak iinuuch waaskaa anit kaa ihtaatwaau chii chistahamuweuch aniyuu naapeuh, e itaatwaau, “Ekaa maa chistukw.” Ekw mikw etituu suuhk kaa tepwetwaau anichii naapeuch e itwetwaau, “David kaa ukusiituutaask, namui aa chichistimaasinuunaan.”
MAT.20.32	Jesus maak chii chipihchikaapuu, kaa wiishaamaat aniyuu naapeuh, kaa itaat, “Chekwaan netaweyihtamekw chechii ihtuutamaatakuch.”
MAT.20.33	Chii iteuch maak, “Utipeyihchikeu, ihtuutuunaan maa chechii waapahtamaahch.”
MAT.20.34	Jesus maak chii chistimaacheyimeu, kaa taahtinamuwaat uschiishikuyuu, tiiwehch maak chii waapahtamiyuu, ekw kaa ati nuushuushkaakut.
MAT.21.1	Jesus ekw maak aniyuu uchischinuhamuwaakan anite Jerusalemihch chii wii ituhteuch. Iskutak e ati peshuwaapahtahkwaau chii utihtamuch aniyuu ihtaawiniyuu Bethphage kaa ishinihkaateyich. Anite wachii Olives kaa ishinihkaatech ekute kaa ihtakuhch uu ihtaawin. Ekut maak utah Jesus kaa niikaanitishihwaat niishu uchischinuhamuwaakanh e itaat, 
MAT.21.2	“Ituhtekw anite ane ihtaawin, iskutak maak utihtamekwe chika waapamaawaau uhkaan muyaam e apishiishit kaapalakaskweu kaa ishinaakusit, ukusisa e wiichikaapuushtaakut. Aapihkunaahkw ekw maak che peshuwekuch taapishkun anichii awesiisach. 
MAT.21.3	Ekw kakwechimikuyekwe awen chekwaayuu wehchi aapihkunekuch anichii, che itekw, ‘Utipeyihchikeu nituweyimeu.’ Tiiwehch maak chika pachishtinikuwaau chechii utinekuch.”
MAT.21.4	Wesh an peyakw uchischiwehiichesuu kaa itwekupane uyuu che ispayiyich, chii taapwekupane uyuu kaa itwet,
MAT.21.5	Wiihtamuwaahkuch anichii iinuuch anite Zionihch kaa uhchiitwaau, kanawaapamaahkw maa chichisheuchimaamuwaau. Chipechi nituwaapamikuwaau e tipihteyimisut uhkaan muyaam kaa apishiishit kaapalakaskweu kaa ishinaakusiyich e tehtapit. Eukw uyuu kaa itwekupane aniyaa peyakw uchischiwehiichesuu.
MAT.21.6	Ekw maak anichii niishu chischinuhamuwaakanich kaa ituhtetwaau anite ihtaawinihch, kaa ihtuutahkwaau aniyuu kaa itashumikutwaau Jesus. 
MAT.21.7	Chii peshuweuch aniyuu uhkaan muyaam kaapalakaskweu kaa apishiishiyich kaa ishinaakusiyich kaye aniyuu ukusiyuu, kaa akunuwepuhwaatwaau utakuhpuwaau anite uspiskuniihch, ekut maak kaa tehtapit Jesus. 
MAT.21.8	Mihchetu maak anichii iinuuch chii tashwekashtaauch utakuhpuwaau anit che pimuhtahiikuyich aniyuu awesiisa kaye kutakach nipisiyaahtikw chii naatwaanamuch kaa pimaaskustaatwaau anite meskaanaahch ekut maak kaa ati pimuhteyich aniyuu awesiisa. 
MAT.21.9	Anichii maak iinuuch anite niikaanaanihch kaa pimuhtetwaau aniyuu Jesus e ihtaayich kaye anichii anite utaahch kaa pimuhtewaatwaau chii chihchi maamihchimeuch Chishemanituu e chishewetwaau e itwetwaau, “Chisteyihtaakuhaahkw an kaa ukusitutaakuut David, shaweyihtaakusuu uu kaa pechi itishahukut Utipeyihchikeuh. Maamihchimaataau Chishemanituu wiya maauch e chisteyihtaakusit.”
MAT.21.10	Iskutak maak Jesus tekushihk anite Jerusalemihch misiwe anichii iinuuch anit ihtaawinihch kaa ihtaatwaau chii kushkupayuch e itwetwaau, “Awen uu kaa takushihk.”
MAT.21.11	Ekw kaa itikutwaau aniyuu iinuuh kaa wiichewaayich Jesus, “Jesus an. Eukun uu uchischiwehiichesuu anite Nazareth, Galilee aschiihch, kaa uhchiit.”
MAT.21.12	Ekw Jesus kaa piihchet chisheayimiheukamikuyuu. Chii waapameu maak aniyuu kaa ataaweyitwaau kaye aniyuu kaa utinaasuyitwaau anite piihtakamihch, ekw kaa wiiwiitishihwaat. Chii kwetapuwepinamuweu maak umiichisuunaahtikuyuu aniyuu kaa miiskutuunaayich shuuliyaanaapiskwa kaye utehtapuuniyuuh chii kwetapuwepinamuweu aniyuu kaa aataaweyitwaauh piyeshiisha. 
MAT.21.13	Ekw Jesus kaa itaat, “Itashteu Chishemanituu utayimuwinihch, ‘Ayimiheukamikw kata ishinihkaateu niwaaskaahiikanim.’ Mikw maak chiyawaau chimutiskach uwaaskaahiikanamuwaau ekun e taapachihtaayekw uu chisheayimiheukamikw.” Ekun maak uyuu kaa ishi wiihtamuwaat Jesus aniyuu kaa ataaweyitwaau anite chisheayimiheukamikuhch.
MAT.21.14	Chii pechi nituwaapamikuu maak aniyuu ekaa kaa waapahtamiyich kaye aniyuu kaa maaschinihtaauchiyich aweyuuh anite chisheayimiheukamikuhch mekwaach e ihtaat, chii miinuwaachiheu maak. 
MAT.21.15	Anichii maak kaa niikaanapitwaau ayimiheuchimaauch kaye anichii kaa chiskutamaachetwaau wiishuwewiniyuu chii chishuwaahiikuuch aniyuu Jesus e waapamaatwaau misiwe aniyuu maamishkaach chekwaayuu e ihtuutamiyich. Kaye maak chii uhkaamikuch aniyuu awaasha e ishi tepweyich anit piihtakamihch aniyuu chisheayimiheukamikuyuu, “Maamihchimaataau Jesus David ukusisa,” e itweyich. 
MAT.21.16	Ekw kaa itaatwaau aniyuu Jesus, “Chipehtawaauch aa taan e itwetwaau.”
MAT.21.16	Jesus kaa itaat, “Nipehtuwaauch, namui aa wiiskaat chuuhchi ayimihtaanaawaau Chishemanituu utayimuwinihch anit kaa itashtech,
MAT.21.16	Chishemanituu chii ihtuutaweu awaasha kaye apishtawaasha chechii miyu maamihchimikut.”
MAT.21.17	Ekw Jesus kaa nakataat, kaa chistuhtet anit aniyuu ihtaawiniyuu ekw anite Bethanyihch ihtaawinihch kaa ituhtet, ekute anite kaa ihtaat peyakw tipiskaau.
MAT.21.18	Wiipach maak chiyechishepaayaayich Jesus miin kaau chii chiiweu anite Jerusalemihch, chii siiweyuu maak. 
MAT.21.19	Ekw kaa waapamaat misishuuminaahtikw anite yaaiskanuu, kaa nituwaapamaat, namui maak chekwaayuu uhchi miskam chechii miichit anit mistikuhch mikw niipisii chii nihtaauchiniyuu anit. Ekw kaa itaat aniyuu mistikw, “Namui miin wiiskaat chika uhchi nihtaauchuuch waapaminich anit e ihtaayin.” Tiiwehch maak chii nipiiyuu aniyuu misishuuminaahtikw.
MAT.21.20	Anichii maak chischinuhamuwaakanich chii waapahtamuch uyuu kaa ispayiyich, chii miskaateyihtamuch maak e itwetwaau, “Taanite naashch wiipach wehchi nipit an misishuuminaahtikw.”
MAT.21.21	Ekw Jesus kaa itaat, “Chiwiihtamaatinaawaau, ekaa mitun che uhchi aanuwehtamuwekwe mitun che taapwehtamuwekwe, chika chii ihtuutawaawaau kaye chiyawaau taan kaa ihtuutuuk uu misishuuminaahtikw. Namayeu mikw an chekwaan chechii ihtuutamekw kaye chika chii itashuwaaten wachii, ‘Ishiwepinisuh anite chihchikamiihch.’ Chika pishichihiikuun maak. 
MAT.21.22	Mikw taan che ishi nitutamaawekwe e ayimihaayekw, taapwehtamukw shaash e ayaayekw ekw maak che miikuyekw an kaa ishi nitutamaayekw.”
MAT.21.23	Iskutak maak Jesus kaa piihchet aniyuu Jewa chisheayimiheukamikuyuu, mekwaach maak e Chiskutamaachet, aniyuuh kaa niikaanapiyich ayimiheuchimaauh ekw maak aniyuu iinuu kaa niikaanishkuwaayich chii itikuu, “Awen kaa miisk chechii ihtuutaman uu. Awen kaa itashumisk uyuu chechii ihtuutamut.”
MAT.21.24	Ekw Jesus kaa itaat, “Chika kakwechimitinaawaau chekwaan, che pechi nishkweushihiyekw ekw maak che wiihtamaatakuch taanite wehchipayihch uu tipeyihchichewin kaa ayaayaan chechii ihtuutamaan uyuuh chekwaayuuh. 
MAT.21.25	Pechi wiihtamuukw, aweyuu kaa itashumikut John chechii siikahaahtuwaat aweyuu. Chishemanituu aa maak naapeu.”
MAT.21.25	Chii machipayuuch maak anit wiyawaau e itwetwaau, “Itweyihkwe, ‘Chishemanituu chii itikuu,’ chika itikunuu, ‘Chekwaan maak wehchi ekaa uhchi taapwehtawekw.’ 
MAT.21.26	Maak itweyihkwe ‘Naapeu chii itikuu,’ chika wii yaakwaamiishtuwaanuuch taan che ihtuutaatahkwaau anichii iinuuch. Wesh misiwe taapwehtamuch John e chii uchischiwehiichesuyich.” 
MAT.21.27	Ekw maak kaa itaatwaau Jesus, “Namui nichischeyimaanaan aweyuu kaa itashumikut John chechii siikahaahtuwaat aweyuuh.” Jesus kaa itaat, “Kaye niya namui chika uhchi wiihtamaatinaawaau awen kaa pechi itashumit uu chechii ihtuutamaan.”
MAT.21.28	“Chika tipaachimushtaatinaawaau che maamituneyihtamekw maak. Chii ihtaau peyakwaau naapeu e chii niishiyich ukusisa. Ekw kaa nituwaapamaat aniyuu westesimaawiyich ekw kaa itaat, ‘Nikus nituu aapatisih maa anite nishuuminaahtikw nihtaauchihchikan aschiihch anuhchiish.’ 
MAT.21.29	Ekw kaa itikut aniyuu ukusisa, ‘Namui nikaa uhchi nituu aapatisin.’ Paatimaa maak chii nituu aapatisiyuuh. 
MAT.21.30	Ekw an uhtaawiimaau kaa nituwaapamaat aniyuu kutak ukusisa, miin ekun kaa itaat chechii nituu aapatisiyich anite. Ekw kaa itikut aniyuu ukusisa, ‘Eh, nika ituhten.’ Namui maak uhchi ituhteyuuh. 
MAT.21.31	Taan maak yaakw anichii e niishitwaau naapeshach kaa nanihiihtuwaat uhtaawii.” Ekw Jesus kaa itikut aniyuu kaa kakwechimaat, “An ustesimaau.” Ekw Jesus kaa itaat, “Chiwiihtamaatinaawaau, anichii nitamukw kaa ihtitwaau chisheuchimaau e aapachihiikutwaau chechii maamuushtinamuwaatwaau ushuuliyaamiyuu ekw maak anichii pisikwaatisiiskweuch eukunich niishtam che piihchetwaau Chishemanituu uchisheuchimaawiniihch eshkw ekaa chiyawaau piihcheyekw. 
MAT.21.32	Wesh John kaa siikahiitaachet chichii pechi nituwaapamikuwaau e chii wii waapahtiitaakw kuiskutaatisiiwiniyuu, namui maak chuuhchi taapwehtawaawaau. Mikw maak anichii chisheuchimaau kaa aapachihiikuutwaau e maamuushtinamuwaatwaau ushuuliyaamiyuu kaye anichii pisikwaatisiiskweuch chii taapwehtaweuch taan kaa ishi aayimuutamaakutwaau kuiskutaatisiiwiniyuu. Aat iskutak wiyaapamekuch e taapwehtahkwaau uchii, namui yaapach chuuhchi kweskaatisiinaawaau namui yaapach chuuhchi taapwehtenaawaau.”
MAT.21.33	Ekw Jesus kaa itaat, “Nituhtamukw miin uu kutach Chiskutamaacheu tipaachimuwin. Chii ihtaau peyakwaau uchimaau e nihtaauchihtaat miinishah anit chechii uhchi ushihtaat shuuminaapuuyuu. Chii chipaham maak misiwe waaskaa aniyuu unihtaauchihchikan aschii. Kaye chii muunaauhkaham taanite che pichishchishkaakanuyikwaau aniyuu miinisha. Chii ushihtaau kaye chiimuushaapiiukamikuyuu anite che uhchi naanaakachihtaakanuyikwaau aniyuu unihtaauchihchikanh. Iskutak maak kaa chiishkwaa aihtit chii naanituwaapameu aweyuu chechii naanaakachihtaayich uyuu utaschii ekw kaa chistuhtet, waahiyuu e ihtakuniyich aschiiyuu kaa ituhtet. 
MAT.21.34	Iskutak maak wetihchipayiyich che maamuushtinikanuuyikwaau aniyuuh miinisha anit mistikuhch kaa nihtaauchihkwaau chii itishahweu utaapachihaakanh chechii nituwaapamaatwaau aniyuuh kaa naanaakachihtaayitwaau aniyuu utaschii chechii miikut wiya taan chipaa ishi ayaau. 
MAT.21.35	Ekw anichii kaa naanaakachihtaatwaau aniyuuh nihtaauchihchikan chii kuusiihkuweuch peyakw aniyuu aapachihaakanh kaa pechi itishahwaakanuyich ekw miin kutak kaa nipahaatwaau ekw miin aniyuuh kutak chii nipaheuch e chii paahpimusinaatahwaatwaau. 
MAT.21.36	Ekw maak an uchimaau miin chii itishahweu kutak aapachihaakanh, etituu e mihchetiyich. Mikw maak anichii kaa naanaakachihtaatwaau aniyuu nihtaauchihchikan yaapach ekun kaa ihtuutuwaatwaau aniyuu aapachihaakan. 
MAT.21.37	Ekw chek aniyuu ukusisa kaa itishahwaat an uchimaau e itwet, ‘Chika chisteyimeuch uyuu nikusa.’ 
MAT.21.38	Mikw maak anichii kaa naanaakachihtaatwaau aniyuuh nihtaauchihchikan iskutak wiyaapamaatwaau aniyuu uchimaamuwaauh ukusiyuuh chii itituuch, ‘Eukw uyuu an kuuchimaaminuu tipiyeu ukusisa. Wiya chika aashuu miyaakanuu uyuu nihtaauchihchikan aschiiyuu. Nipahaataau. Ekw maak uyuu utaschii chiyaanuu che tipiyeusiyuuhkw.’ 
MAT.21.39	Ekw kaa maakunaatwaau, kaa wiiwiitishinaatwaau anit uhchi aniyuu nihtaauchihchikan aschiiyuu ekw kaa nipahaatwaau.”
MAT.21.40	Ekw Jesus kaa itaat aniyuu kaa niikaanishkuwaayich ayimiheuchimaau kaye aniyuu Phariseeh kaa tipaachimushtuwaat, “Taan maak e iteyimekw che ihtuutuwaat an uchimaau aniyuu kaa naanaakachihtaayich unihtaauchihchikanh iskutak takushihke.”
MAT.21.41	Ekw kaa itikut aniyuu kaa tipaachimushtuwaat iinuu, “Takushihke an uchimaau chika nipaheu aniyuuh machi aapachihaakanh ekw che miyaat kutak aweyuu chechii naanaakachihtaayich aniyuu unihtaauchihchikan aschii, eukw maak uyuuh che miikut wiya taan e ishi tipiyeusiit iskutak chiishi nihtaauchiniikwaawenh aniyuu unihtaauchihchikan.”
MAT.21.42	Ekw Jesus kaa itaat, “Namui aa kuuhchi ayimihtaanaawaau kaa itashtech anite Chishemanituu utayimuwinihch,
MAT.21.42	Chii aataweyimeuch kaa waaskaahiikanihchetwaau aniyuu asinii chihchiwe e aapatisiyich e chiihcheyaayich. Eukw uyuu Utipeyihchikeu utaihtuwin, nuwach miskaasinaakuniyuu e kanawaapahtaakanuyich.”
MAT.21.43	Ekw Jesus kaa ati itaat, “Uu maak chii wii ishi wiihtamaatinaawaau, Chishemanituu uchisheuchimaawin kata iichenikanuu anit chiyawaau e ihtaayekw, ekw che aashuumiyaakanuutwaau anichii taapwe che nuukuhtaawaatwaau upimaatiisiwiniwaahch Chishemanituuh uchisheuchimaawiniyuu. 
MAT.21.44	Wesh itashteu anite Chishemanituu utayimuwinihch, ‘Awen e pisusimikut aniyuu asinii mitun chika piikushin, ekw maak maahtakuhukute aniyuu asinii mitun tekash kata pichischishkaakuu.’ ”
MAT.21.45	Anichii maak kaa niikaanapitwaau ayimiheuchimaauch kaye anichii Phariseech chii pehtaweuch Jesus e wiihtamiyich uyuu tipaachimuwin chiskutamaachewiniyuu, chii chischeyihtamuch maak wiyawaau e aayimuumikutwaau. 
MAT.21.46	Chii wii maakuneuch maak aniyuu Jesus, mikw chii kushteuch aniyuu iinuu taan che ihtiyich wesh anichii iinuuch mitun chii cheshtinaateyihtamuch Jesus e uchischiwehiichesuyich.
MAT.22.1	Ekw Jesus miin kaa ayimihaat aniyuu iinuu tipaachimuwin chiskutamaachewiniyuu e aapachihtaat. 
MAT.22.2	“Chika wiihtamaatinaawaau taan e iteyihtaakuhch kihchikiishikw chisheuchimaawin. Muyaam chisheuchimaau e chii ayeskuushtaat e mishaayich makushaaniyuu, ukusisa e makushehaat e chii niipuyich. 
MAT.22.3	Chii itishahweu maak aapachihaakan chechii nituwaapamaayich aniyuu aweyuu kaa wiishaamaakanuyich. Ekw namui uhchiwii takushiniyuuh aniyuu kaa wiishaamaakanuwiitwaauh. 
MAT.22.4	Ekw miin kutak aapachihaakanh kaa itishahwaat yaapach chechii wiishaamaayich aweyuu. Maauyuu kaa itashumaat chechii itweyich, ‘Shaash nichiishaihtin che makusheyaan. Shaash chii nipahaakanuuch mistusich ekw maak mistusishach che makushaanuuhch kaye shaash chiishi wiishtaasunaanuu. Pechi takushinikw maak.’ 
MAT.22.5	Mikw maak anichii kaa wiishaamaakanuutwaau namui uhchi ayaapatihtamuch, aahchiiuh chii ishi kachistuhteuch. Peyakw an anite unihtaauchihchikan e ihtakuniyikwaauh chii ituhteu. Ekw miin kutak chii ayaakupane taan e ishi ataawet. ekute kaa ituhtet wiya. 
MAT.22.6	Ekw anichii kutakach kaa maakunaatwaau aniyuu utaapachihaakaniyuu aniyuu chisheuchimaau ekw kaa kusiihkuwaatwaau, kaa ati nipahaatwaau. 
MAT.22.7	Iskutak maak an chisheuchimaau chescheyihtahk uyuu e chii ihtinaanuyich chii mistachishuwaasuu. Ekw kaa itishahwaat ushimaakanishim chechii nituu nipahaayich aniyuu kaa nipahaayich utaapachihaakan ekw kaye kaa ati ishkwaasamuwaat aniyuu utihtaawiniyuu. 
MAT.22.8	Ekw miin kaa wiishaamaat kutak utaapachihaakan, kaa itaat, ‘Shaash wesh ayeskuushteu an niipuu makushaan. Anichii maak kaa wiishaamakwaau namui uhchiwii takushinuuch ekw maak namui tepicheyihtaakusuuch anit chechii ihtaatwaau. 
MAT.22.9	Maachiikw maak ituhtekw anite meskanaahch anite e weyuutisiitwaau iinuuch mikw tahtu awenichii che waapamekuch che wiishaamekuch chechii pechi naachimakushetwaau.’ 
MAT.22.10	Ekw anichii aapachihaakanich kaa ituhtetwaau anite meskanaahch, ekut maak kaa waapamaatwaau misiwe e iteyihtaakusiyich aweyuu, umachihtwaau kaye kaa kuiskutaatisiyich. Eukw uyuu kaa waawiisaamaatwaau. Ekw maak mitun kaa ati saakaschinaanuyich anit aniyuu kaa makushaanuyich.”
MAT.22.11	“Iskutak maak an chisheuchimaau piyechi piihchet chechii waapamaat aniyuu aweyuu kaa takushiniitwaauh, chii waapameu peyakw anit naapeu ekaa muyaam itaaspisuyich taan chipaa itaaspisuyuu e niipuunaanuyich. 
MAT.22.12	Ekw kaa itaat aniyuu naapeu, ‘Niwiichewaakan taanite kaa uhchi piihcheyin utah uu e makusheyaan ekaa maak muyaam itaaspisuyin.’ Namui maak uhchii chistuu an naapeu. 
MAT.22.13	Ekw an chisheuchimaau kaa itaat aniyuu ukuhpaanem, ‘Maahkupitamuwaahk usit kaye utihchii, che ishuwepinekw nete e ukaashteyaayich taanite che nanehkaateyimut anite che maatuutwaau awenichii kaye che mamatweyaapitesinitwaau.’ ”
MAT.22.14	Ekw Jesus kaa ati itwet, “Mihchetu awenichii tepwaataakanuuch, mikw maak namui mihchet wiyaapamaakanuuch.”
MAT.22.15	Ekw kaa chistuhtetwaau anichii Phariseech, che nituu ayimihiitutwaau taanite chechii uhchi pisiiwiyaatwaau Jesus e kakwechimaatwaau chekwaayuu. 
MAT.22.16	Chii itishahweuch maak uchischinuhamuwaakanawaau kaye Herod utaapachihaakaniyuu anite Jesus e ihtaayich. Ekw kaa itaatwaau aniyuu Jesus, “Chischinuhamaachesuu, chichischeyimitinaan taapwe e taapwemakahch taan e ishi chiskutamaacheyin kaye misiwe peyakunihch e ishi chiskutamuutwaau awenichii taan e ishi nituweyimikutwaau Chishemanituu chechii ishi pimaatisiitwaau. Namui mitun wiyesh chititeyihtamihiikuun taan che ati iteyihtamihiikutwaau awenichii taan e ishi chiskutamaacheut, kaye misiwe peyakunihch chititeyimaauch awenichii. 
MAT.22.17	Ekw maak netuweyimitaahch chechii wiihtamuyaahch, itashteu aa wiishuwewinihch Rome chisheuchimaau chechii miyaakanuut aniyuu shuuliyaayuu kaa chiishiihkamiyich aweyuu.”
MAT.22.18	Jesus maak chii chischeyimeu nitamukw e chii wii itwehiikut ekw kaa itaat, “Chiyawaau kaa ayimihehkaasuyekw, chekwaan wehchi wii pechi kakwechihiyekw. 
MAT.22.19	Pechi waapahtiikw maa an shuuliyaau e pahkwenamuwaakanuut chisheuchimaau.” Ekw kaa miikut shuuliyaanaapiskwa. 
MAT.22.20	Ekw kaa itaat, “Awen maak utaashtamuhkw e nuukuniyich utah kaye awen uyuu utishinihkaasun kaa masinaateyich.”
MAT.22.21	Ekw kaa itikut, “Rome chisheuchimaau Caesar aniyuu utaashtamuhkw kaye wiya anit masinaasuu.” Ekw Jesus kaa itaat, “Miyaahkw chisheuchimaau Caesar taan aniyuuh wiya tepiyeusiit, kaye maak miyaahkw Chishemanituu taan aniyuuh wiya tepiyeusiit.”
MAT.22.22	Iskutak maak anichii kaa pechi itishahwaakanuutwaau piyehtawaatwaau uyuu e itikutwaau, naashch chii miskaateyihtamihiikuuch taan kaa ishi nishkweushihiikutwaau, kaa nakataatwaau ekw kaa ati chistuhtetwaau.
MAT.22.23	Aniyuu maak e peyakuniyich e chiishikaayich Sadduceeh chii pechi nituwaapamikuu Jesus. Eukun aniyuu kaa itweyich chiishpin e puunipimaatisiyich aweyuu utah aschiihch ekaa miin che uhchi wanishkaayich. 
MAT.22.24	Chii itikuu aniyuu Sadduceeh, “Chischinuhamaachesuu, Moses chii masinaham uyuu wiishuwewiniyuu. Itashteyuu maak, ‘Nipite naapeu, ekaa maak uhchi ayaawaakwe awaasha, aniyuu wiichishaanh an naapeu kaa nipit chipaa wiichimeyuu aniyuu wiichiskweu. Ekw maak chipaa ayaaweuch awaasha aniyaa ustesa chechii uhpinihtaauchishtamuwaat.’ ”
MAT.22.25	Ekw uyuu kaa ishi tipaachimushtuwaatwaau Jesus anichii Sadduceech, “Chii ihtaauch peyakwaau niishwaashch naapeuch e chii wiichishaanihtuutwaau. Ekw an kaa ustesimaaut kaa niiput. Chii puunipimaatisiyuu maak ekaa uhchi ayaawaatwaau awaasha. Ekw aniyuu wiichishaanh kaa uhchi taahchishkaakut kaa wiichimaayich aniyuu wiichiskweu. 
MAT.22.26	Chek maak kaye wiya an wiichishaanimaau kaa wiichimaat aniyaah wiichishaanh wiichiskweuyuuh kaa puunipimaatisiyich. Namui kaye wiya uhchi ayaaweu awaasha. Ekw miin aniyuuh wehchi taahchiskaakut an anuhchiish kaa puunipimaatisiit kaa wiichimaayich aniyuu iskweu. Ekun mwehch kaa ati ispayit kaye wiya uu. Chii puunipimaatisiyuu ekaa mechim uhchi ayaawaat awaasha. Chek misiwe ekun kaa ati ishinaakusitwaau anichii niishwaashch wiichishaanimaauch. Misiwe chii wiichimeuch aniyuuh iskweu kaye misiwe chii ati puunipimaatisiyuuch ekaa uhchi ayaawaatwaau awaasha. 
MAT.22.27	Chek kaye wiya an iskweu kaa puunipimaatisiit. 
MAT.22.28	Iskutak maak kaa chiishi tipaachimushtuwaatwaau Jesus anichii Sadduceech ekw kaa kakwechimaatwaau, Iskutak utihchipayihche chechii wanishkaatwaau anichii kaa puunipimaatisiitwaau awen che wiichiskweut aniyuu iskweu, wesh misiwe anichii niishwaashch wiichishaanimaauch chii wiichimeuch aniyuu iskweu.”
MAT.22.29	Ekw Jesus kaa itaat, “Chiwanipayinaawaau. Namui chichischeyihtenaawaau taan e itashteyich Chishemanituu utayimuwin kaye namui chichischeyihtamuwaanaawaau Chishemanituu umaskuusiiwin uu kaa ishi kakwechimiyekw. 
MAT.22.30	Wesh iskutak utihchipayihche che wanishkaatwaau anichii kaa puunipimaatisiitwaau, taapaa kata uhchi niipuuch kaye namui kata uhchi niipuuhaakanuuch, wesh aniyuu e iteyihtaakusiyich Chishemanituu utenchilimh kihchikiishikuhch kaa ihtaayich ekun mwehch che iteyihtaakusitwaau. 
MAT.22.31	Ekw maak an wii, che wanishkaatwaau anichii kaa nipitwaau, namui aa kuuhchi ayimihtaanaawaau kaa ititaakw Chishemanituu, miin che wanishkaayich misiwe aniyuu kaa puunipimaatisiyich. 
MAT.22.32	Chii iteu, ‘Eukw niya uchishemanituumiwaau, Abraham, Isaac ekw maak Jacob.’ Namui uchishemanituumitutaakuu Chishemanituu aniyuu kaa nipiyich mikw aniyuu kaa pimaatisiyich.”
MAT.22.33	Iskutak maak anichii iinuuch piyehtawaatwaau uyuu e itweyich, chii miskaateyihtamihiikuuch aniyuu e ishi chiskutamaacheyich.
MAT.22.34	Iskutak maak anichii Phariseech piyehtahkwaau e chii chiputunehwaayich Jesus aniyuu Sadduceeh, ekw kaa nishtuwiitwaau maamuu kaa nituwaapamaatwaau Jesus. 
MAT.22.35	Peyakw maak anit e tashitwaau anichii Phariseech, kaa chiskutamaachet wiishuwewiniyuu e itaapatisit, chiwii naanituu pisiiwiyeu Jesus, e kakwechimaat chekwaayuu. 
MAT.22.36	Chii iteu maak, “E tahtihkwaau kacheskwewinh Chishemanituu kaa wiishtaat, taan maauch e chisteyihtaakuhch.”
MAT.22.37	Ekw Jesus kaa itaat, “ ‘Saachihii Utipeyihchikeu Chichishemanituum, misiwe chitehiihch, kaye misiwe chitahchaahkuhch kaye misiwe chimituneyihchikanihch.’ 
MAT.22.38	Eukw uu maauch naakaaneyihtaakuch kaye maauch chesteyihtaakuhch kacheskwewin. 
MAT.22.39	An maak wiishuwewin miin maauch chesteyihtaakuhch eukw uu kaa itwemakahch, ‘Saachihiich kutakach awenichii mwehch chiya e ishpish saachihiisuyin.’ 
MAT.22.40	Eukw maak uyuu niishu kacheskwewinh anit chechii uhchi nanaakataweyihtamihiikuuhkw aniyuu Moses uwiishuwewiniyuu kaa miyaakanuut kaye maak taan kaa ishi chiskutamaachetwaau uchischiwehiichesuuch.”
MAT.22.41	Mekwaach maak maausuk e pechi ihtaayich aniyuuh Phariseeh, Jesus chii kakwechimeu, 
MAT.22.42	“Taan e iteyimekw Christ. Awen aniyuu ukusisa. Aweyuu e ihtaayich kaa uhchi aanische pimaatisiit.” Ekw kaa itikut, “David e ihtaayich chii uhchi aanische pimaatisiyuu.”
MAT.22.43	Ekw Jesus kaa itaat, “Chekwaayuu maak Utipeyihchikeu wehchii ishinihkaatikut David. Wesh David, Kaa payehchisiyich Ahchaahkwa chii miikuu chechii itwet,
MAT.22.44	Utipeyihchikeu chii iteu Nitipeyihchikemh, ute pechi apih nihiiwinihch paatish chii ashpashihiikwaawenich anichii kaa uhkaatiskwaau. 
MAT.22.45	Ekw maak David ‘Nitipeyihchikem’ e chii ishinihkaataat aniyuuh Christ taanite chechii uhchi ukusiitutawaat.”
MAT.22.46	Namui maak aweyuu uhchii nishkweushihiikuu Jesus. Anit maak uhchi aniyuu kaa chiishikaayich namui miin aweyuu uhchi kuchihtaayuu chechii kakwechimikut chekwaayuu.
MAT.23.1	Ekw Jesus kaa ayimihaat aniyuu iinuu kaye aniyuu uchischinuhamuwaakan. 
MAT.23.2	Chii iteu maak, “Anichii kaa chiskutamaachetwaau wiishuwewiniyuu ekw maak anichii Phariseech chiskutamaacheuch Moses uwiishuwewiniyuu, Chishemanituu kaa miikuyich. 
MAT.23.3	Eukw maak uu uhchi, nanihiihtamuwaahkw misiwe taan e ishi wiihtamaataakuch. Mikw maak ekaawii chika uhchi chischinawaapamaawaauch taan e itaatisiitwaau, wesh taapaa ihtuutamuch aniyuu taan e ishi kacheskwetwaau. 
MAT.23.4	Pukuseyimeuch aweyuu chechii nanihiihtamiyich aniyuu taan e ishi kacheskwetwaau. Aayihkamiheuch aweyuu e kusikuniyikwaau chekwaayuu chechii pimuhtataayich. Aayimihiikuyuu maak uyuu chechii pimuhtataayich. Namui maak mitun wii wiichiheuch aniyuu taan e ishi aayimihiikuyich. 
MAT.23.5	Misiwe chekwaayuu kaa ihtuutahkwaau uchii kaa chiskutamaachetwaau wiishuwewiniyuu ekw maak Phariseech pukuseyihtamuch misiwe aweyuu chechii waapamikutwaau. Aniyuu e itaaspisutwaau kaye e taapiskahkwaau miiwatishiyuu chii pukuseyimuuch chechii iteyimikutwaau aweyuu naashch e ayimihewaatisiitwaau. 
MAT.23.6	Nituweyihtamuch anite maauch e paihtepitwaau chechii apihaakanuutwaau ayimiheukamikuhch, kaye e makushaanuyich chechii apihaakanuutwaau anite e uchimaaupinaanuyich. 
MAT.23.7	Nituweyihtamuch yaaitei muush chechii waautinischenaakanuutwaau anite e mihchetinaanuyich kaye nitaweyimeuch aweyuu ‘Chischinuhamaachesuu’ chechii ishinihkaatikutwaau. 
MAT.23.8	Ekaawii maak wii chiyawaau nitaweyihtamukw ‘chischinuhamaachesuu’ chechii ishinihkaatikuyekw, wesh misiwe chiwiichishaanihtunaawaau, kaye maak mikw peyakushuu chichischinuhamaachesiimuwaau. 
MAT.23.9	Ekaawii kaye chika uhchi ishinihkaataawaau awen utah aschiihch, ‘Nuuhtaawiinaan,’ wesh mikw peyakushuu chuuhtaawaau eukw an kihchikiishikuhch kaa ihtaat. 
MAT.23.10	Ekaawii nitaweyihtamukw, ‘Uchimaau’ chechii ishinihkaatikuyekw, wesh peyakushuu mikw kuuchimaamuwaau, eukw Christ. 
MAT.23.11	Awen e niikaaneyihtaakusit anit e tashiyekw, ekush mikw aapachihaakan chika ishi kanawaapamisuu. 
MAT.23.12	Wesh awen mistahii kaa wii iteyimikusiit kata ihtakuniyuu taan che ihtuutawaakanuut anit chechii uhchi niihteyimitisuut. An maak kaa tipihteyimitisut eukun an mistahii che iteyihtaakuhiikut Chishemanituu.”
MAT.23.13	“Chekwaan chika ishi machipayinaawaau chiyawaau wiishuwewin kaa chiskutamaacheyekw kaye chiyawaau Phariseech, chiyawaau kaa ayimihehkaasuyekw, chiyawaau kaa kachipiskuwekuch awenichii chechii piihchetwaau anite kihchikiishikw chisheuchimaawinihch, ekaa maak mechim chechii piihcheyekw chiyawaau. Namui chipachishtinaawaauch anichii kaa wii piihchetwaau anite kihchikiishikw chisheuchimaawinihch chechii piihchetwaau. 
MAT.23.14	Chekwaan chika ishi machipayinaawaau chiyawaau wiishuwewin kaa chiskutamaacheyekw kaye chiyawaau Phariseech, chiyawaau kaa ayimihehkaasuyekw. Naashch chiwii kuiskunaakuhiisunaawaau an uhchi chineush e ayimihaayekw, mikw maak anit e utinamuwekw maan kaa paahpeyakutwaau iskweuch taan e ishi tipiyeusiitwaau ekut e nuukuhch chihchiwe taan e iteyihtaakusiyekw. Uu maak kaa ishi ihtuutamekw etituu chiyawaau chika waweshihiikunaawaau.”
MAT.23.15	“Chekwaan chika ishi machipayinaawaau chiyawaau wiishuwewin kaa chiskutamaacheyekw ekw maak chiyawaau Phariseech mikw kaa ayimihehkaasuyekw. Misiwe e ispichiskamikaach uu aschii chitituhtenaawaau peyakw awen chechii ihtuutawekw chechii taapwehtaataakw maak chechii ihtuutahk taan e ishi chiskutamaachewekw. Iskutak maak kaa saakutaaskunekw chitihtuutawaawaau uste wii chechii machaatisiit ishpishaat chiyawaau. Niishwaa chitahkuchishtaawaanaawaau taan e iteyihtaakusit chechii uhchi ituhtet machishkutehch.”
MAT.23.16	“Chekwaan chika ishi machipayinaawaau chiyawaau muyaam ekaa kaa waapahtamekw kaa ishinaakusiyekw yaapach maak kaa wii kachistinuhtahekuuch awenichii. Chititwenaawaau, ‘Awen e wii nispichistaapwet che ihtuutamuwaat Chishemanituu chekwaayuu, anite maak chisheayimiheukamikuhch e ishi taapwet aniyuu, namui nitaweyihtaakusuu yaaitei chechii ihtuutahk aniyuu taan kaa itwet che ihtuutahk. Ekw awen e wii nispichistaapwet che ihtuutamuwaat Chishemanituu chekwaayuu anite maak aniyuuh ushaaushuuliyaanaapiskwa anite chisheayimiheukamikuhch kaa ihtaayich ishi taapwete uyuu kaa itwet, iteyihtaakuniyuu yaaitei chechii ihtuutahk aniyuu taan kaa itwet.’ 
MAT.23.17	Chiyawaau ekaa kaa waapahtamekw kaa ishinaakusiyekw, taapwe namui chichii nisituhtenaawaau. Taan uste chesteyihtaakuhch, an ushaaushuuliyaanaapiskw maak an chisheayimiheukamikw anite wehchi payehcheyihtaakusit an ushaaushuuliyaanaapiskw. 
MAT.23.18	Chititwenaawaau kaye awen e wii nispichistaapwet che ihtuutamuwaat Chishemanituu chekwaayuu aniyeyuu pachishtinichenaapiskuyuu anite ayimiheukamikuhch uhchi, namui nitaweyihtaakusuu yaaitei chechii ihtuutahk aniyuu kaa itwet che ihtuutahk. Kaye chititwenaawaau, an awen e wii nispichistaapwet che ihtuutamuwaat Chishemanituu chekwaayuu anite aniyuu miiwewiniyuu anit pachishtinicheunaapiskuhch kaa ashtaakanuyich ishi taapwete iteyihtaakuniyuu yaaitei chechii ihtuutahk aniyuu taan kaa itwet che ihtuutahk. 
MAT.23.19	Chiyawaau ekaa kaa waapahtamekw kaa ishinaakusiyekw, taan uste chesteyihtaakuhch, an aa miiwewin maak an pachishtinichenaapiskw. Wesh e ashtaakanuuhch miiwewin anit an kaa chii pachishtinamuwaakanuut Chishemanituu chekwaayuu ekut mikw wehchi chisteyihtaakuhch an miiwewin. 
MAT.23.20	Namui aa chinisituhtenaawaau. Awen e nispichistaapwet che ihtuutamuwaat Chishemanituu chekwaayuu anite ishi pachishtinicheunaapiskuhch, misiwe taan e ishi ashteyich anite ekut kaye e ishi nispichistaapwet. 
MAT.23.21	Ekw an awen kaa nispichistaapwet chisheayimiheukamikuhch ishi, Chishemanituu e ihtaayich ishi nispichistaapweu, aniyuu kaa ihtaayich anit chisheayimiheukamikuhch. 
MAT.23.22	An awen kaa nispichistaapwet kihchikiishikuhch ishi, Chishemanituu uchisheuchimaau tehtapuuniihch ishi nispichistaapweu kaye aniyuuh anit kaa tehtapiyich ekute e ishi nispichistaapwet.”
MAT.23.23	“Chekwaan chika ishi machipayinaawaau chiyawaau wiishuwewin kaa chiskutamaacheyekw kaye chiyawaau Phariseech. Eukw chiyawaau kaa ayimihehkaasiyekw. Naashch yaakwaau chinaanaakachihtaanaawaau e ishi pahkwenamuwekw Chishemanituu nanaahkuu nihtaauchihchikanisha kaa nihtaauchihtaayekw muyaam anihiih minit, til ekw maak kuumin kaa ishinihkaatekwaauh. Miywaau kiipaa uu e ihtuutamekw. Mikw maak namui mitun chitaapateyihtamihiikunaawaau aniyuuh chihchiwe kaa iteyihtaakuhkwaauh chiskutamaachewinh anite wiishuwewinihch kaa aayimuutekwaauh, muyaam kuiskw wiyaaskunichewin, shaweyihchichewin ekw maak taapwehtamuwin. Eukw uyuu niishtam yaaitei chipaa wii ishi nanaakataweyihtamihiikunaawaau chechii ihtuutamekw mikw maak ekaawii chika uhchi wanichischisiituutenaawaau kaye chechii pahkwenamuwekw Chishemanituu. 
MAT.23.24	Chiyawaau ekaa kaa waapahtahkwaau kaa ishinaakusiyekw, ekaa mitun nisituhtamekw, yaapach e wii chischinuhtahekuch awenichii. Naashch yaakwaau chiwiishi naanaakachihtaanaawaau taan e ishi nihiitaakanuuhkwaau aniyuu wiishuwewin ekaa naashch kaa chisteyihtaakuhkwaau ekw aniyuu kaa chisteyihtaakuhkwaau namui chit ishpish nanaakatuweyihtamihiikunaawaau, muyaam awen naashch yaakwaau kaa ihtit chechii saapupayihaat manichuushiisha mikw maak muush kaa saapuhtuwepayihiikut ekun e ishinaakusiyekw.”
MAT.23.25	“Chekwaan chika ishi machipayinaawaau chiyawaau kaa chiskutamaacheyich wiishuwewin ekw maak chiyawaau Phariseech kaa ayimihehkaasuyekw. Naashch yaakwaau e ishi payehchihtaayekw uschich kuuyaakanawaau kaye chiminihkwaakanawaau ekaa maak payehchihtaayekw anite piihch. Ekun e ishinaakuhiisuyekw kaye chiyawaau naashch e miyunaakuhiisuyekw anite uschich mikw maak anite piihch chititaatisiiwiniwaahch namui chimiyunaakusinaawaau e ishpish wesaa weyuuchipayihch taan waa ishi nanaakatuweyimisuyekw. 
MAT.23.26	Chiyawaau Phariseech e chischinuhtahekuch anichii ekaa kaa waapahtahkwaau kaa ishinaakusiyekw, niishtam anite piihch chipaa payehchihtaanaawaau aniyuu chiminihkwaakanawaau, ekw maak yaakw tekash che payehkaapiskaakwaau.”
MAT.23.27	“Chekwaan chika ishi machipayinaawaau chiyawaau kaa chiskutamaacheyekw wiishuwewin ekw maak chiyawaau Phariseech mikw kaa ayimihehkaasuyekw. Mwehch chiipaikamikw anit uschich naashch e miyunaakuhtaakanuuhch ekw mikw anite piihch pisikw nipuwin ekw maak e wiinaach chekwaan e ishinaakuhch ekun e iteyihtaakusiyekw chipimaatisiiwiniwaahch. 
MAT.23.28	Ekun taapwe mwehch e ishinaakusiyekw. Naashch chimiyunaakusinaawaau uschich anit e kanawaapamukuyekw mikw piihch anite chiiyuuwaahch pisikw ayimihehkaasuwin ekw maak machituutamuwin chitishinaakusinaawaau.”
MAT.23.29	“Chekwaan chika ishi machipayinaawaau chiyawaau wiishuwewin kaa chiskutamaacheyekw kaye chiyawaau Phariseech, chiyawaau kaa ayimihehkaasuyekw. Naashch chichii miyuuhtaanaawaau anit kaa chiskahaakanuutwaau anichii uchischiwehiichesuuch, kaye chichii waweshihtaawaanaawaau uchiipaikamikuwaau anichii kuiskw kaa ishi pimaatisiitwaau. 
MAT.23.30	Eyuu maak chititwenaawaau, chii pimaatisiyaahch mekwaach kaa pimaatisiitwaau aniyehkaananich aanische niwaahkumaakanaanich, namui nipaa uhchi ihtinaan aniyuu kaa ihtuwaakupanenich, kaa nipahaatwaau aniyehkaanaan uchischiwehiichesuuh. 
MAT.23.31	Ekut maak mitun tepaachimisuyekw taapwe e chii aanische pimaatisiyekw anite uhchi aniyehkaanaanich kaa nipahaatwaau aniyuu uchischiwehiichesuuh. 
MAT.23.32	Ekun kiipaa che wii ihtiyekw, chiishihtaawaahkw aniyuu taan kaa ishi chihchipayihtaatwaau aniyehkaanaanich aanische chiwaahkumaakanuwaauch.”
MAT.23.33	“Chiyawaau chinepukuch kaye kaa ukusiitutaataakuch chinepukuch naashch kaa kaschihuuyekw nitamukw e ishi wiyeshimekuch awenichii, taanite chechii uhchi wiihkuchihuyekw ekaa chechii ituhteyekw machishkutehch.” 
MAT.23.34	Ekw Jesus kaa itaat, “Eukw maak uu wehchi ititakuch, nika pechi itishahwaauch anichii uchischiwehiichesuuch kaye anichii kaa kachehtaaweyihtahkwaau kaye kaa chiskutamaachetwaau wiishuwewiniyuu. Yaapach maak wesh ekun che ishinaakusiyekw e nanipahekuch pasch, kutakach e chiistaaskuhwekuch asiteyaahtikuhch kaye kutakach e papasistehwekuch anite chichisheayimiheukamikuwaahch, kaye nanaahkuu ihtaawinihch e itaamuhcheyekw. 
MAT.23.35	Chiyawaau maak chika aanische maahtakushkaakunaawaau taan che ishi waweshihaakanuutwaau anichii kaa nipahaatwaau misiwe aniyuu kaa kuiskutaatisiyich aweyuuh, Abel e ihtaat uhchi anite maak ishi Zechariah, Barachiah ukusisa. Zechariah maak chishtauch aniyuu pachishtinicheunaapiskuyuu anit maak maauch e payehcheyihtaakuhch chisheayimiheukamikw ekut kaa nipahaakanuut. 
MAT.23.36	Ehe, chiwiihtamaatinaawaau, kaye chiyawaau anuhchiish kaa pimaatisiyekw chika aanische maahtakushkaakunaawaau taan che ishi waweshihaakanuutwaau uchii.”
MAT.23.37	“Chiyawaau Jerusalemihch kaa ihtaayekw, kaa nipahekuch anichii uchischiwehiichesuuch kaye kaa paahpimusinaatahwekuch aniyuu Chishemanituu kaa pechi itishahamaataakw, taan tahtwaau kaa wii maausukupititakuch anite ishi e ihtaayaan, muyaam pakahaahkwaan e ihtuutuwaat upakahaahkwaanishimh, shiipaa utatahkunihch e ishi maausukunaat e wii naanaakachihaat. Ekun maak mwehch kaa wii ihtuutaatakuch. Mikw namui kuuhchi pachishtinaawaau uu chechii ihtuutaatakuch. 
MAT.23.38	Nituhtamukw maa chika nakatamaakunaawaau chiichiwaauh mitun tekash e pisikwaakwaau kaye e nishuunaatahkwaau. 
MAT.23.39	Wesh chiwiihtamaatinaawaau namui miin chika uhchi waapaminaawaau paatish utihchipayihche che itweyekw,
MAT.23.39	Shaweyihtaakusuu an kaa pechi takushinit Utipeyihchikeu utishinihkaasuwiniihch.”
MAT.24.1	Iskutak maak Jesus e ati chistuhtet anit chisheayimiheukamikuhch uhchi, chii pechi nituwaapamikuu uchischinuhamuwaakanh e wii wapahtiikut taan kaa ishihtaakanuyich aniyuu chisheayimiheukamikuyuu ekw maak aniyuu kutak waaskaahiikan waaskaa anit kaa ihtakuniyikwaauh. 
MAT.24.2	Chii iteu maak, “Chimiyunenaawaau taan kaa ishihtaakanuuhkwaau uyuu waaskaahiikan, mikw maak chiwiihtamaatinaawaau, chika utihchipayuu anit misiwe che wanaachihtaakanuuhkwaau. Namui waachi peyakw asinii chika uhchi aakwiihtuupuu kutak asinii taan aniyuu kaa itahaakanuut. Misiwe asiniich kaa ishi aapachihaakanuutwaau kaa ushihtaakanuuhkwaau uyuu waaskahiikan chika niihchiwepinaakanuuch.”
MAT.24.3	Mekwaach maak Jesus e apit anit e iipetaauhkaayich aniyuu wachiyuu Olives kaa ishinihkaateyich, iskutak ekaa kaa ihtaayich aniyuu iinuu, chii pechi nituwaapamikuu uchischinuhamuwaakanh ekw kaa itikut, “Pechi wiihtamuunaan aahch taaishpish che ispayihkwaau uyuu chekwaayuu. Taanite che uhchi chischeyihtamaahch utihchipayihche miin che takushiniyin. Ekw maak taanite che uhchi chischeyihtamaahch che iskwaapayihch aschii.”
MAT.24.4	Jesus maak chii iteu, “Yaakwaamiikw, ekaa awen chechii wiyeshimitaakw. 
MAT.24.5	Wesh chika mihchetuuch awenichii e takushihkwaau nitishinihkaasuwiniyuu e aapachihtaatwaau e itwetwaau, ‘Eukw niya Christ.’ Mihchetu maak aweyuu chika wiyeshimeuch. 
MAT.24.6	Ekaawii kaye chika uhchi mukushkaateyihtamihiikunaawaau pehtamekwe e matwe nitupayinaanuuhch peshuch anite e ihtaayekw kaye pehtamekwe e tipaatutaakanuuhch e nanitupayinaanuuhch anite waahiyuu. Eukw wesuu niishtam netaweyihtaakuhch chechii ispayihch, mikw maak namui eshkw kata uhchi iskwaapayuu. 
MAT.24.7	Peyakunihch kaa itiskaanesitwaau awenichii kata maasihiituuch aniyuuh kutak aweyuuh aahchiiuh kaa itiskaanesiyich. Kaye anichii kaa uchimaautwaau kata nitupayihkahtaweuch aniyuu kutak kaa uchimaawiyich. Chika ihtakun e kuihkuhch kaye maak e kauhkataanuuhch. 
MAT.24.8	Iskutak maak chihchipayihche e ispayihkwaau misiwe uyuu chekwaayuu eukuu picheyik e chihchipayihch nanehkaateyimuwin, mwehch iskweu e chihchi muushihut che aahkusit.”
MAT.24.9	“Ekw maak che maakunikuyekw kaye chika nanehkaachihiikunaawaau. Waawaach chika nipahiikunaawaau. Misiwe e itiskaanesitwaau awenichii chika uhkaatikuwaauch e nuushuushkuyekw. 
MAT.24.10	Mihchetu maak chika puuniyuuch e taapweyimitwaau kaye chika mamishimituuch kaye chika uhkaatituuch. 
MAT.24.11	Mihchetu machi uchischiwehiichesuuch chika takushinuuch che wiyeshihaatwaau aweyuuh, mihchetu maak aweyuu chika ihtuutaweuch chechii puuniyich e taapwehtamiyich. 
MAT.24.12	Che ishpish maak wetaach weyuutihch machaatisiiwin, mihchetu awenichii usaachihiiwewinawaau namui chika uhchi taatispapayuuh. 
MAT.24.13	Mikw maak an awen che yaaichikaapuukwe che ishpish pimaatisiikwe eukuu che pimaachihaakanuut. 
MAT.24.14	Uu maak miywaachimuwin Chishemanituu uchisheuchimaawin kaa tipaatuteyich chika kacheskwaanuu utah misiwe aschiihch misiwe awen chechii pehtahk, ekw maak yaakw che iskwaapayihch.”
MAT.24.15	“Iskutak maak waapamekwe an awen maauch kaa uhkaateyihtaakusit e niipuut anite maauch kaa payehkaniyich e maayeyimaat Chishemanituu, yaakwaamukw. Shaash chika peshunaakun che iskwaapayihch aschii. Eukun uyuuh aniyaa uchischiwehiichesuu Daniel kaa aayimuumaat. Chiyawaau kaa ayimihtaayekw uu suuhk wii nisituhtamukw taan e itwemakahch. 
MAT.24.16	Waapahtamekwe maak uu e ispayihch, anichii iinuuch anit Judea aschiihch kaa ihtaatwaau, ekush pachishtinaahkuch anite e wachuuniyich chechii itishimutwaau. 
MAT.24.17	Kaye an awen tahkuhch wiichihch kaa ihtaat ekaawii pachishtinaahkw chechii piihchet uwaaskaahiikanim chechii nitawaahtahk chekwaayuu. 
MAT.24.18	Kaye an awen nihtaauchihchikan aschiihch kaa ihtaat ekaawii pachishtinaahkw chechii chiiwet utakuhp e wii nituwaahtahk. 
MAT.24.19	Taapwe kata aayimihuch anichii mekwaach kaa kanuweyimaausutwaau kaye anichii kaa nuushaanihaausutwaau aniyuuh e chiishikaayikwaauh. 
MAT.24.20	Ayimihaakw ekaa e mekwaapipuhch chechii ispayihch uu maak ekaa nihaau anit e ayiwepuuchiishikaach chechii ispayihch uu wii ushimuyekwe. 
MAT.24.21	Wesh ekut maauch che ishi nanehkaateyimunaanuuhch ekaa wiiskaat uhchi ishpish nanehkaateyimunaanuuhch utah aschiihch kaye maak namui miin nihtaa chika uhchi iteyihtaakun taan nihaau che iteyihtaakuhch uu nanehkaateyimunaanuuhche. 
MAT.24.22	Chishemanituu maak chii wiyeyihtam che achuunahk aniyuu e chiishikaayikwaauh anit chipaa nanehkaateyimunaanuuyuu. Ekaa uhchi ihtuutamukupane uyuu namui awen chipaa uhchii shaapushkam. Mikw maak e chischisiitutawaat aniyuu kaa wiyaapamaat utiiniim Chishemanituu eukun aniyu che uhchi achuunahk aniyuuh e chiishikaayikwaauh.”
MAT.24.23	“Ekut maak an mekwaach, chiishpin awen itikuyekwe, ‘Iiitaapikw maa, eukw wesh uu Christ,’ maak itikuyekwe, ‘mwaana Christ,’ ekaawii chika uhchi taapwehtawaawaau. 
MAT.24.24	Kata ihtaauch awenichii e wiyeshihiiwetwaau e itwetwaau niya Christ. Kata ihtaauch kaye machi uchischiwehiichesuuch. Eukunich maak uchii nanaahkuu maamishkaach waapahtiiwewinh che waapahtiiwetwaau kaye kata ihtuutamuch e maamishkaateyihtaakuniyikwaauh chekwaayuuh. Ekut maak che uhchi wiyeshihaatwaau aweyuu nitamukw chechii ishi taapwehtamiyich. Aniyuuh maak Chishemanituu kaa wiyaapamaayich aweyuuh eukunh aniyuuh che wii wiyeshihaatwaau. 
MAT.24.25	Nituhtuukw maak, wesh shaash niyaakan chiwiihtamaatinaawaau che ispayihkwaau uyuu chekwaayuu.”
MAT.24.26	“Ititaakwenich maak awenichii, ‘Kanawaapamaahkw maa Christ, nete pakwaatiskamikaahch ekute e ihtaat,’ ekaawii ituhtewaahkw anite. Maak ititaakwenich ‘Kanawaapamaahkw maa, maaute piihtakamihch e ihtaat,’ ekaawii taapwehtawaahkuch. 
MAT.24.27	Wesh iskutak Iinuu Ukusisa takushihke misiwe aweyuuh kata waapamikuu. Muyaam e ishpish chiihkaanaakuhch e waashtepayihch anite chiishikuhch, anite waapanuutaahch e uhchi nuukuhch anite maak chiiwetinuutaahch e ishi paasikunaakuhch, ekun che ishinaakuniyich takushihke Iinuu Ukusisa.”
MAT.24.28	“Iskutak maak waapahtamekwe e ispayihkwaau uyuu chekwaayuu kaa aayimuutamaatakuch ekw che chischeyihtamekw e peshunaakuhch che iskwaapayihch aschii, mwehch anite e nuukusitwaau mitisuuch e mihchetitwaau chischeyihtaakuniyuu e ihtakuniyich chekwaayuu e nipiimakaniyich anit.”
MAT.24.29	“Iskutak maak miyaaupayihche taan che ishpish aayimihch aniyuuh maak ati chiishikaakwaawenh, eukuu tiiwehch che ati ispayihch,
MAT.24.29	Piisim chika tipischipayuu, kaye tipischipiisim namui kata uhchi chihkaashtuweu, kaye achahkushach kata paahpahchishinuuch chiishikuhch uhchi kaye misiwe chekwaan anite chiishikuhch kaa ihtakuhch kata aahchipayuu. 
MAT.24.30	Ekw maak che nuukuniyich anite chiishikuhch shaash e pechi takushihk Iinuu Ukusisa. Misiwe e itiskaanesitwaau awenichii utah aschiihch kaa ihtaatwaau kata maatuch. Kata waapameuch maak Iinuu Ukusisa e pechi asiyich kaskawanishkuhch, tekash e nuukuniyich usuuhkaatisiiwin kaye uchisteyihtaakusuwin. 
MAT.24.31	Iskutak maak pehtaakuhche kaa chishewemakahch puutaachikan ekw che itishahwaat Chishemanituu utenchilamh chechii nituu maamuunaayich aniyuu aweyuuh kaa wiyaapamaat neweyich e uhchiiweyich kaa uhchiyich. Tekash e iskwaayaayich aschiiyuu anite maak ishi tekash e iskwaayaach kihchikiishikuyuu kata uhtineyuu.”
MAT.24.32	“Ihtakun chekwaan chechii chiskutamaasuyekw misishuuminaahtikw e kanawaapamekw. Iskutak e ati uschinihtaauchiniyikwaau uwatihkun kaye maak e niipiisiyuut, chichischeyihtenaawaau shaash wiipach che niipihch. 
MAT.24.33	Uyuuh maak chekwaayuuh kaa aayimuutamaatakuch che ispayihkwaau iskutak ispayihkwaawen ekut che uhchi chischeyihtamekw shaash e peshunaakuniyich Iinuu Ukusisa che takushinit, muyaam shaash ishkwaahtemihch e pechi niipuut e ishinaakusit. 
MAT.24.34	Kuiskw chiwiihtamaatinaawaau, anichii kaa pimaatisiitwaau anuhchiish namui kata uhchi mehchinipuuch eshkw ekaa tipipayihche misiwe taan chipaa ispayuu. 
MAT.24.35	Kihchikiishikw neshta aschii kata iskwaapayuu mikw maak nitayimuwin namui wiiskaat kata uhchi iskwaapayuu.”
MAT.24.36	“Wesh namui awen chischeyihtam aniyuu e chiishikaayich maak aniyuu tipahiikaniyuu che ispayiyikwaau uyuuh chekwaayuuh. Namui mechim enchilich chischeyihtamuch, mechim Ukusisimaau, mikw Uhtaawiimaau chischeyihtam. 
MAT.24.37	Mwehch maak taan kaa iteyihtaakuniyich anit mekwaach kaa pimaatisiit aniyaa Noah, ekun che iteyihtaakuhch miin takushihke Iinuu Ukusisa. 
MAT.24.38	Eshkw ekaa uhchi aschiputech aschii mikw waa ihtitwaau chii ihtuuch anichii iinuuch, chii miichisuuch, chii minihkweuch, kaye chii niipuuch piihiim kaa utihchipayihch che piihchet Noah uchiimaan. 
MAT.24.39	Namui maak uhchi chischeyihtamuch taan che ispayiyich paatish kaa aschiputeyich aschiiyuu, misiwe maak chii wanaachihuuch. Ekun maak mwehch che ispayihch iskutak pechi nuukusite Iinuu Ukusisa. 
MAT.24.40	An maak mekwaach, niishu naapeuch chika ihtaauch anite nuuhchimiihch. Peyakw an chika utinaakanuu ekw an kutak che nakataakanuut. 
MAT.24.41	Chika niishuuch iskweuch e piminuwetwaau, peyakw an chika utinaakanuu ekw an kutak che nakataakanuut. 
MAT.24.42	Yaakwaamiikw maak wesh namui chichischeyihtenaawaau taaishpish che takushihk Chitipeyihchikemuwaau. 
MAT.24.43	Wii nisituhtamukw maak uu. Muyaam awen wiichihch e ihtaat chischeyimaat maak chimutiska che pechi takushiniyich, chipaa ayeskuwiishtuweu. Aatuchiwii chipaa uhchi pachishtineu mikw chechii ishi kachemutiyich anit uwaaskaahiikanimihch. 
MAT.24.44	Eukw maak uu uhchi kaye chiyawaau muush chipaa ayeskuwiinaawaau. Wesh Iinuu Ukusisa kata takushin taanit anit ekaa mitun peshuweyimekwe chechii takushinit.”
MAT.24.45	“Aapachihaakan kuiskw kaa ihtuutahk utaapatisuwin kaye kaa iipwaahkaat eukuu che wiyaapamikut uchimaam wiya chechii uchimaahkahtuwaat misiwe aniyuu kutak aapachihaakan kaye chechii naanaakachihtaawaat nihaau chechii ishi ashamaakanuyich iskutak utihchipayihche che ashamaakanuyich. 
MAT.24.46	Kata shaweyimaakanuu an aapachihaakan miskuwaakanuute kuiskw e ihtuutahk aniyuu utaapatisuwin iskutak takushiniyichen uchimaam. 
MAT.24.47	Chihchiwe chititinaawaau, chika miikuu aniyuu uchimaam misiwe chechii naanaakachihtaawaat taan e ishi tipiyeusiyich. 
MAT.24.48	Mikw maak machi aapachihaakanuu iteyihtahke, eshkw chineush che ishpish takushihk miin nuuchimaam. 
MAT.24.49	Ekw maak naashch nenehkaachihaate aniyuu wiichaapachihaakanh kaa niikaanishkuwaat e utataamahwaat kaye mikw miichisute maak chiishkwepete, 
MAT.24.50	iskutak maak uchimaam takushiniyichen anit ekaa mitun peshuweyimaat kaye ekaa mitun chischeyihtahk, 
MAT.24.51	ekw che waweshihaakanuut mitun chechii waawiisacheyihtahk. Ekw maak che ishi pachishtinaakanuut anite kaa ayimihehkaasuyich e ihtaayich chechii nanehkaateyimut. ekute anite che maatutwaau kaye che mamateyaapiteshihkwaau che ishpish nanehkaateyimutwaau.”
MAT.25.1	“Chika wiihtamaatinaawaau taan che ishinaakuhch kihchikiishikw chisheuchimaawin iskutak Iinuu Ukusisa takushihke che chisheuchimaaut. Mwehch mitaahtu ishkweshach e tahkunihkwaau uwaastenimaakanawaauh, e nituu nachishkawaatwaau uschinaapewaan. 
MAT.25.2	Niyaain maak uchii namui naashch uhchi iipwaahkaauch, ekw anichii kutakach niyaain chii iipwaahkaauch wiyawaau. 
MAT.25.3	Anichii maak ekaa naashch kaa iipwaahkaatwaau chii chistuhtataauch uwaastenimaakanawaauh mikw maak namui ayuwaak uhchi ayaauch pimiyuu. 
MAT.25.4	Ekw anichii kaa iipwaahkaatwaau ayuwaak chii chistuhtataauch wiyawaau pimiyuu che piihchipimetwaau aniyuuh uwaastenimaakanawaauh. 
MAT.25.5	Namui maak tiiwehch uhchi takushinuu an uschinaapewaan. Chek kaa chisihkusitwaau anichii ishkweshach, ekw chek kaa kauhkusitwaau.”
MAT.25.6	“Shaash maak chii aapihtaatipiskaayuu, kaa mate tepwet awen e itwet, ‘Shaash takushinuu uschinaapewaan, pechi nachishkawaahkw.’ 
MAT.25.7	Kiipaa kaa wanishkaatwaau anichii mitaahtu ishkweshach, kaa waweshihtaatwaau uwaastenimaakanawaauh. 
MAT.25.8	Ekw anichii ekaa naashch kaa iipwaahkaatwaau ishkweshach kaa itaatwaau aniyuu kaa iipwaahkaayich ishkwesha, ‘Pechi miinaan maa apishiish chipimiimuwaau. Shaash chekaat aastuweuh niwaastenimaakanaanh.’ 
MAT.25.9	Ekw anichii kaa iipwaahkaatwaau ishkweshach kaa itaatwaau aniyuu, ‘Namui, namui chika uhchi ispayinaanuu taapishkun chechii aapachihtaayihkw uu pimii. Ataawaaukamikuhch nituu utinamaasukw pimii.’ 
MAT.25.10	Ekw anichii ekaa naashch kaa iipwaahkaatwaau ishkweshach kaa nituu utinihkwaau pimiyuu. Mekwaach maak e ispihtanihutwaau, chii takushiniyuu aniyuu uschinaapewaan. Anichii maak ishkweshach kaa ayeskuwiitwaau chii ati wiicheweuch e ati piihcheyich anite e makushaanuyich, ekw kaa chipahwaakanuut an chishtuhkan.”
MAT.25.11	“Paatimaa maak kaa uhchi takushihkwaau anichii kutakach ishkweshach, ekw kaa itwetwaau, ‘Utipeyihchikeu, pechi piihtakahiinaan.’ 
MAT.25.12	Ekw kaa itikutwaau aniyuu uschinaapewaan, ‘Chihchiwe chititinaawaau, namui chichischeyimitinaawaau.’ ”
MAT.25.13	Ekw Jesus kaa ati itwet, “Eukw maak uu uhchi kaye chiyawaau muush chipaa ayeskuwiinaawaau wesh namui chichischeyihtenaawaau taaishpish nihaau che takushinit Iinuu Ukusisa.”
MAT.25.14	“Mwaau miin che ishinaakuhch kihchikiishikw chisheuchimaawin takushihke Iinuu Ukusisa. Mwehch naapeu waahyuu aschiihch e ituhtet, e wiishaamaat maak utaapachihaakanh ekw e itaat che naanaakachihtaayich aniyuu e ishi tipiyeusiit. 
MAT.25.15	Chii miyeu maak shuuliyaayuu e pukuseyimaat ayuwaak chechii ushihtamaakut che ispihtanihut. Chii maatinamuweu aniyuu ushuuliyaam mikw aniyuu e ishi iteyimaat che ishi kaschihuyich e kanuweyihtamiyich. Peyakw maak aniyuu aapachihaakanh niyaayinwaau chishemitaahtumitanuu shuuliyaanaapiskwa chii miyeu, ekw aniyuu kutak niishwaau chishemitaahtumitanuu, ekw aniyuu kutak peyakwaau chishemitaahtumitanuu chii miyeu. Ekw maak kaa chistuhtet. 
MAT.25.16	An maak aapachihaakan niyaayinwaau chishemitaahtumitanuu kaa miyaakanuut, chiichihch aapatisuwaacheu aniyuu ushuuliyaamiyuu etituu chechii ihchihtaat. Miin maak niyaayinwaau chishemitaahtumitanuu chii takuheu aniyuu shuuliyaau. 
MAT.25.17	Kaye maak an niishwaau chishemitaahtumitanuu kaa miyaakanuut, miin niishwaau chishemitaahtumitanuu chii tahkuheu aniyuu shuuliyaau. 
MAT.25.18	An maak aapachihaakan peyakwaau chishemitaahtumitanuu kaa miyaakanuut, chii muunaauhkaham anite aschiihch ekute kaa kaataat aniyuu uchimaam ushuuliyaamiyuu.”
MAT.25.19	“Chineush maak namui uhchi ihtaayuuh aniyuu uchimaamuwaauh anichii aapachihaakanich chek kaa pechi chiiweyich ekw kaa kakwechimukutwaau taan kaa ihtuutahkwaau aniyuu shuuliyaayuu kaa miikutwaau. 
MAT.25.20	An maak aapachihaakan niyaayinwaau chishemitaahtumitanuu kaa miyaakanuut shuuliyaayuu chii pechi piihcheu, kaa miyaat aniyuu uchimaam aniyuu niyaayinwaau chishemitaahtumitanuu shuuliyaayuu ayawaak kaa tahkuhaat. Chii iteu maak aniyuu uchimaamuwaauh, ‘Niyaayinwaau chishemitaahtumitanuu chichii miin shuuliyaau, miin maak niyaayinwaau chishemitaahtumitanuu ayawaak nichii tahkuhaau.’ 
MAT.25.21	‘Taapwe chimiyutuuten kaye taapwe chimiywaapatisin,’ chii itikuu aniyuu uchimaam. ‘Kuiskw e chii ishi aapatisiihkahtaman an e apishaashich taan kaa ishi pukuseyimikuyin ekw etituu e mishaakwaau chekwaayuu che pachishtinamaakuyin chechii uchimaahkahtaman. Aashtam pechi piihche, che pechi wiichihiyin taan e ishi miywaatamaan.’ 
MAT.25.22	Ekw an niishwaau chishemitaahtumitanuu kaa miyaakanuut shuuliyaayuu chii pechi piihcheu kaa itaat aniyuu uchimaam, ‘Niishwaau chishemitaahtumitanuu chichii pechi miin, miin maak niishwaau chishemitaahtumitanuu ayawaak nichii tahkustaan.’ 
MAT.25.23	‘Taapwe chimiyutuuten kaye nuwach kaa miywaapatisiyin’ chii itikuu aniyuu uchimaam. ‘Kuiskw e chii ishi aapatisiihkahtaman an e apishaashich taan kaa ishi pukuseyimikuyin, etituu e mishaakwaau chekwaayuu chika pachishtinamaakuun chechii uchimaahkahtaman. Aashtam pechi piihche, che pechi wiichihiyin taan e ishi miywaataman.’ 
MAT.25.24	Ekw an aapachihaakan peyakwaau chishemitaahtumitanuu kaa miyaakanuut kaa pechi piihchet, kaa itaat aniyuu uchimaam, ‘Utipeyihchikeu, chichischeyimitin e machihtwaain kaye uste mistahii e nituweyihtaman ishpish wii taan e ishpish miiweyin. 
MAT.25.25	Chichii kushtitin, kaa nituu kaataayaan an chishuuliyaam anite aschiihch. Maau maak chishuuliyaam kaa pechi miin.’ 
MAT.25.26	Ekw kaa itikut aniyuu uchimaam, ‘Taapwe kaa nuuhtesiyin kaye taapwe kaa machikuuhpaanewiyin. Chichii chischeyihten uste mistahii e nituweyihtamaan ishpish wii taan e ishpish miiweyaan. 
MAT.25.27	Chekwaan maak wehchi ekaa uhchi ashtaayin an shuuliyaau anite shuuliyaaukamikuhch chechii ushihuumakahch. Ekw maak iskutak miin takushiniyaan nipaa misken taan kaa ishpish ayahchihuumakanikupane an nishuuliyaam. 
MAT.25.28	Ekw an uchimaau kaa itwet, ‘Utinamuwaahkw aniyuuh ushuuliyaanaapiskwa, che miyekw an aapachihaakan mitaahtwaau chishemitaahtumitanuu kaa tashiyich ushuuliyaanaapiskwa. 
MAT.25.29	Misiwe awen kaa ayaat chekwaayuu etituu chika ihtakuniyuu che ishi miyaakanuut. Chika weyuuchisiyuu maak. Ekw an awen ekaa naashch kaa ayaat chekwaayuu mechim aniyuu taan e ishi apishiish ayaat kata utinikanuuyuu. 
MAT.25.30	Uu maak aapachihaakan ekaa kaa wiyeshitaapatisit anite wanitipiskusiiwinihch ishiwepinaahkw. ekute anite che maatuunaanuuhch kaye che mamatweyaapitesinaanuuhch che ishpish wiisacheyihtaakanuuhch.’ ”
MAT.25.31	“Anite maak niishtaamihch iskutak Iinuu Ukusisa takushinite naashch e chisteyihtaakusit kaye e suuhcheyihtaakusit misiwe enchil e pechi wiichewaat, ekw che apit anite chisheuchimaau tehtapuunihch anit chechii uhchi wiyaaskunaat aweyuu.
MAT.25.32	Ekw misiwe e itiskaanesiyich aweyuu che maamuuyich anite e ihtaat. Ekw che pahkaanihaat uyuu, mwehch maanishchaanishuiinuu kaa chii ihtuutawaat maanishchaanishah ekw maak aniyuuh uhkaanh kaa uteskanishiyich. 
MAT.25.33	Unihiiwinihch chika aheu aniyuu maanishchaanisha ekw aniyuu kutak uhkaanh anite unimihchiiwinihch che ahaat. 
MAT.25.34	Ekw che itaat an Chisheuchimaau aniyuu iinuu anite unahiiwinihch kaa ihtaayich, ‘Aashtamukw chiyawaau kaa shaweyimitaakw Nuuhtaawii. Aashtamukw, utinamukw an chisheuchimaawin an kaa ashutamaakuyekw iskutak maauch niishtam kaa usihtaakanuuhch uu aschii. 
MAT.25.35	Wesh kaa siiweyaan, chichii ashaminaawaau, kaye kaa wii minihkweyaan, chichii minihiinaawaau, kaa maanitewiyaan chichii piihtakahiinaawaau. 
MAT.25.36	Ekaa uhchi uchekwaanimiyaan, chichii waaspisinaawaau, kaa aahkusiyaan, chichii kanuweyiminaawaau, kaye chipahutuukamikuhch kaa ihtaayaan chichii chiiutaminaawaau.’ 
MAT.25.37	Ekw maak che itikut aniyuu kaa kuiskutaatisiyich, ‘Utipeyihchikeu namui nihtaa chuuhchi waapamitinaan e siiweyin, chechii ashamitaahch maak, maak e wii minihkweyin, chechii minihiitaahch. 
MAT.25.38	Kaye namui nihtaa chuuhchi waapamitinaan e maanitewiyin, chechii piihtakahiitaahch, maak ekaa uchekwaanimiin, chechii waaspititaahch. 
MAT.25.39	Kaye namui nihtaa chuuhchi waapamitinaan e aahkusiyin maak e chipahukuyin, chechii nituu chiiutamitaahch.’ 
MAT.25.40	Ekw Chisheuchimaau kaa itaat, ‘Chiwiihtamaatinaawaau, aniyuu taan kaa ishi ihtuutawekw peyakw an niichishaan ekaa mitun kaa aapateyihtaakusit kaa iteyimaakanuut, niya chichii ihtuutuunaawaau.’ ”
MAT.25.41	“Ekw che itaat aniyuu unimihchiiwinihch kaa ihtaayich aniyuu kaa machaatisiyich, ‘Aushikw nete chiyawaau Chishemanituu che waweshihiitaakw anite ishi kaachiche machishkutehch aniyuu kaa ishi ayeskuushtamuwaakanuyich machimanituuh ekw maak utaapachihaakaniyuuh. 
MAT.25.42	Wesh nichii siiweyin namui maak chuuhchi ashaminaawaau, nichii wii minihkwen namui chuuhchi minihiinaawaau. 
MAT.25.43	Nichii maanitewin, namui chuuhchi piihtakahiinaawaau chiichiwaawaahch, namui nuuhchi uchekwaaniman, namui chuuhchi waaspisinaawaau. Nichii aahkusin kaye nichii chipahukuun namui maak chuuhchi chiiutaminaawaau.’ 
MAT.25.44	Ekw maak che itaatwaau, e nishkweushihaatwaau, ‘Utipeyihchikeu namui nihtaa chuuhchi waapamitinaan e siiweyin maak e wii minihkweyin kaye e maanitewiyin kaye ekaa uchekwaanimiin, maak e aahkusiyin kaye e chipahukuyin, ekaa maak uhchi wiichihiitaahch.’ 
MAT.25.45	Ekw maak che itikutwaau Utipeyihchikeu, ‘Taapwe chiwiihtamaatinaawaau an ekaa uhchi wiichihekw peyakw niichishaan an ekaa mitun kaa aapateyihtaakusit kaa iteyimaakanuut, niya kaye namui chuuhchi wiichihiinaawaau.’ 
MAT.25.46	Eukw maak uchii kaa machaatisiitwaau che itishahwaakanuutwaau anite kaachiche che ishi nanehkaateyimutwaau, ekw anichii kaa kuiskutaatisiitwaau anite kaachiche pimaatisiiwinihch che itishahwaakanuutwaau.”
MAT.26.1	Iskutak maak kaa chiishi chiskutamaachet Jesus, chii iteu aniyuu uchischinuhamuwaakan, 
MAT.26.2	“Chichischeyihtenaawaau niishu chiishikaau ishpish ekw che chihchipayihch miyaaskaacheu makushewin. Ekut maak an mekwaach ispayihche che pachishtinaakanuut Iinuu Ukusisa chechii chiistaaskuhwaakanuut.”
MAT.26.3	Ekw anichii kaa niikaanapitwaau ayimiheuchimaauch ekw maak anichii kaa niikaanishkuwaatwaau iinuuh kaa nishtuwiitwaau anite chisheayimiheuchimaau Caiaphas uchisheuchimaaukamikuwiihch. 
MAT.26.4	Ekw kaa wiyeyihtahkwaau chiimuut chechii maakunaatwaau Jesus kaye chechii nipahaatwaau. 
MAT.26.5	Chii iteuch maak, “Namui wii mekwaach uu makushaanuuhche chika chii maakunaanuu, wesh naanituu chika mista chishuwaasuuch iinuuch chika chii ishinaakun chihchiwe chechii machipayinaanuuhch.”
MAT.26.6	Bethanyihch chii ihtaau Jesus, anite Simon wiichiihch. Uu Simon e maayaataniyich aahkusuwiniyuu usakaahch chii ayaakupane weskach. 
MAT.26.7	Mekwaach maak Jesus e miichisut, chii uhchi piihcheyuu iskweu e pechi tahkunamiyich naashch e miywaashiyich puutayuu e piihchishtiniyich anit maauch kaa shuuliyaauniyich kaa wiihchimaakusiyich wiihchimaakuhuuniyuu. Jesus maak ustikwaaniihch chii kutapinam uyuu. 
MAT.26.8	Iskutak maak anichii chischinuhamuwaakanich wiyaapamaatwaau uyuu e ihtiyich, chii chishuwaahiikuuch, e itwetwaau, “Taapwe nanaayuuhtaau aniyuu wiihchimaakuhuwiniyuu. 
MAT.26.9	Chipaachii ataawaakaanuyuu aniyuu wiihchimaakuhuuniyuu ekw maak chipaachii miyaakanuuch aniyuu shuuliyaayuu anichii awenichii kaa chistimaatisiitwaau.”
MAT.26.10	Jesus maak chii chischeyimeu taan e itituyich, ekw kaa itaat, “Chekwaan wehchi aayimeyihtamihekw. Mista miywaashiyuu aniyuu e chii ihtuutuut. 
MAT.26.11	Muush chika ihtaauch kaa chistimaatisiitwaau utah e ihtaayekw, niya maak namui muush nika uhchi ihtaan utah e ihtaayekw. 
MAT.26.12	Uyuu kaa ishi pechi ihtuutuut kaa pechi kutapinahk wiihchimaakuhuuniyuu utah e ihtaauch, muyaam e ayeskuwiihkahk niyuuyuu che chiskashtaakanuyich ekun e ishinaakuniyich uyuu kaa ihtit. 
MAT.26.13	Chihchiwe chititinaawaau, taanite mikw che kacheskwaanuukwe e waawiihtaakanuuhch miywaachimuwin misiwe e ispichiskamikaach uu aschii kata wiihtaakanuuyuu uyuu taan kaa ihtit e chischisiitutuwaakanuut uu iskweu.”
MAT.26.14	Ekw peyakw anit e niishushaapuutwaau anichii chischinuhamuwaakanich Judas Iscariot kaa ishinihkaasut chii nituwaapameu aniyuu kaa niikaanapiitwaauh ayimiheuchimaauh. 
MAT.26.15	Ekw kaa itaat, “Chekwaan che miyekw wiichihiitakuche chechii maakunekw Jesus.” Nishtumitanuu maak shuuliyaawaapiskwa chii waapahtiikuu ekw kaa itikut, maau shuuliyaau che miitaahch. 
MAT.26.16	Ekut maak anit iskunaak muush kaa naanituweyihtamuwaat Judas taanit chechii nihiipayiyich chechii pisiwiyaat Jesus chechii maakunaakunuyich.
MAT.26.17	An maak niishtam e chiishikaach anit aniyuuh e pimichiishikaakwaau ekaa uhpisut aaihkunaau kaa chii muwaakanuut, Jesus chii pechi nituwaapamikuu uchischinuhamuwaakan ekw kaa itikut, “Taanite netaweyimiyaahch chechii nituu ayeskuushtamaataahch miyaaskaacheun makushaan chechii miichiyin.”
MAT.26.18	Chii iteu maak, “Ituhtekw anite ihtaawinihch, che nituwaapamekw peyakw naapeu ekw che itekw, ‘Iteu Chischinuhamaachesuu, shaash wiipach chika utihchipayuu che nakatamaan uu aschii. Anite chiichihch nichischinuhamuwaakanich nika pechi makushenaan an miyaaskaacheu makushaan.’ ”
MAT.26.19	Uchischinuhamuwaakan maak chii ihtuutamiyuuh aniyuu taan kaa itashumaat, kaye chii ayeskuushtaayuu aniyuu makushaaniyuu.
MAT.26.20	Aniyuu maak wetaakusiyich, Jesus ekw maak aniyuuh uchischinuhamuwaakanh chii ituhteuch anite che makushetwaau. 
MAT.26.21	Mekwaach maak e miichisutwaau, Jesus chii iteu, “Chihchiwe chititinaawaau, peyakw utah e tashiyekw nika wiyeshipachishtinikw.”
MAT.26.22	Anichii maak chischinuhamuwaakanich chii misimeyihtamuch aniyuu e itweyich ekw paahpeyakw kaa itaatwaau, “Utipeyihchikeu, niya aa kaa iishiyin.”
MAT.26.23	Ekw Jesus kaa itaat, “An awen che peyakuhtaawaahche wiyaakan e akuhchimachiht nitaaihkunaaminaan eukun an che wiyeshipachishtinit. 
MAT.26.24	Kata nipahaakanuu Iinuu Ukusisa aniyuu nihaau taan kaa ishi pechi masinahiikanuyich masinahiikanihch anite utaahch. Mikw maak taapwe kata aahkwaach machipayuu an awen che wiyeshapachistinaat Iinuu Ukusisa. Uste chipaa miywaayikupane an awen ekaa mechim uhchi pimaatisiikupane.”
MAT.26.25	Ekw Judas an che wiyeshipachishtinaakupane Jesus kaa itwet, “Niya aa kaa iishiyin.” Ekw Jesus kaa itaat, “Ehe, eukun wesh kiipaa e itweyin.”
MAT.26.26	Aniyuu maak e miichisutwaau, Jesus chii utineu aaihkunaau ekw kaa nanaaskumaat Chishemanituu. Iskutak maak kaa nanaaskumut ekw kaa papahkwenaat aniyuu aaihkunaau ekw kaa miyaat uchischinuhamuwaakan e itaat, “Utinaahkw uu, muwaahkw, eukuu niyuu.”
MAT.26.27	Ekw aniyuu minihkwaakaniyuu kaa utinahk, kaa nanaaskumaat Chishemanituu, ekw kaa miyaat aniyuu uchischinuhamuwaakan e itaat, “Niipitepayihtwaatukw uu chechii minihkweyekw misiwe e tashiyekw. 
MAT.26.28	Wesh eukun uu nimihkw che uhchi uschihtaakanuuhch niskumuwin, eukuu nimihkw che siikanikaatech chechii uhchi wepeyihtamuwaakanuutwaau mihchetu awenichii umachihtwaawinawaau. 
MAT.26.29	Chiwiihtamaatinaawaau maak namui miin nika uhchi minihkwen shuuminaapuu utah wii paatishkaan anite Nuuhtaawii uchisheuchimaawinihch miin maamuu minihkweyihkwe.”
MAT.26.30	Iskutak maak kaa nikamutwaau ayimiheunikamuwiniyuu ekw kaa ituhtetwaau anite Olives kaa ishinihkaateyich wachiyuu.
MAT.26.31	Ekw Jesus kaa itaat aniyuu uchischinuhamuwaakan, “Uu anuhchiish che tipiskaach misiwe e tashiyekw chika nakasinaawaau, an uhchi taan che ihtuutaakuyaan, wesh itashteyuu anite Chishemanituu utayimuwinihch,
MAT.26.31	Nika niihtahwaau an maanishchaanishuiinuu, ekw anichii maanishchaanishach che ascheyaamuhchaanuuhch.”
MAT.26.32	Ekw Jesus miin kaa ati itaat, “Iskutak maak chii wanishkaanikuyaane nipuwinihch uhchi anite Galileehch nika ituhten. ekute anite che ashuwaapamitakuch.”
MAT.26.33	Peter maak chii iteu, “Aat misiwe awen nakatiske an che ihtuutaakuyin namui wii niya nihtaa chika uhchi nakatitin.”
MAT.26.34	Jesus kaa itaat aniyuu Peter, “Chihchiwe chititin. Anuhchiish uu che tipiskaach nishtwaau chika itwen ekaa chischeyimiyin eshkw ekaa chistute naape pakahaahkwaan.”
MAT.26.35	Peter maak chii iteu, “Aat kaye niya wii nipahiikuyaane iskutak nipahiikuyine namui yaapach nika uhchi itwen ekaa chischeyimitaan.” Ekw anichii kutakach chischinuhamuwaakanich ekun kaye wiyawaau kaa itwetwaau aniyuu kaa itweyich Peter.
MAT.26.36	Ekw Jesus kaa wiichewaat aniyuu uchischinuhamuwaakan anite nihtaauchihchikan aschiiyuu Gethsemane kaa ishinihkaateyich ekute kaa ituhtetwaau, ekw aniyuu Peter ekw maak niishu aniyuu Zebedee ukusiyuuh austesiis anite pahkaan kaa ituhtahaat ekw kaa itaat, “Ekut utah apikw, nete nika ituhten, nika nituu ayimihaan.” 
MAT.26.37	Naashch maak chii misimeyihtam Jesus kaye naashch chii kusikuteheu. 
MAT.26.38	Ekw kaa itaat aniyuu kaa wiichewaat, “Naashch taapwe misimeyihtam nitahchaahkw. Ekut utah ihtaakw mikw maak ekaawii wii kauhkusikw e ashuwaapamiyekw.” 
MAT.26.39	Ekw anite iiche kaa ituhtet wiya, chii uchihchiihkunipuu maak, kaa ayimihaat e itwet, “Nuuhtaawii, chechii ishinaakunikwe pechi iichenamuuh uu taan che ishi wawiisacheyihtamaan, mikw maak chii chititeyihtamuwin chika ihtuutaakanuu, namui niya nititeyihtamuwin.”
MAT.26.40	Chii pisikuu maak kaa chiishi ayimihaat, kaau kaa nituwaapamaat aniyuu uchischinuhamuwaakan kaa ashuwaapamikut, wetihtaat maak chekwaayuu kaa nipaayich, ekw kaa itaat aniyuu Peter, “Taan e ihtiyekw wehchi ekaa waawaach peyakw tipahiikan uhchii ishpish ashuwaapamiyekw. 
MAT.26.41	Yaakwaamiikw kaye ayimihaakw ekaa chechii shaakuuchihiikuyekw kakwechihiiwewin. Wesh chitahchaahkuwaahch naashch taapwe kuiskw chiwii ihtinaawaau mikw maak chiyaasiwaahch namui mitun chisaapisiinaawaau.” 
MAT.26.42	Ekw miin kaa nituu ayimihaat Jesus kaa itwet, “Nuuhtaawii ekaa chechii iichenikanuukwe uu che ishi wiisacheyihtamaan ekun kiipaa che ishi ihtuutamaan, chiya chititeyihtamuwin chechii ihtuutaakanuuhch.”
MAT.26.43	Miin kaa nituwaahaat aniyuu uchischinuhamuwaakan, chekwaayuu eshkw kaa nipaayich, wesh shaash namui uhchii ihtiyuuh ekaa chechii nipaayich. 
MAT.26.44	Jesus kaa nikataat, miin kaa nituu ayimihaat. Ekw nishtwaau kaa peyakuhtaat aniyuu e ishi ayimihaat.
MAT.26.45	Ekw miin kaau kaa nituwaapamaat aniyuu uchischinuhamuwaakan, kaa itaat, “Eshkw aa chinipaanaawaau. Eshkw aa chitaasteyeskusinaawaau. Iitaapikw maa, shaash utihchipayuu an tipahiikan che wiyeshipachishtinaakanuut Iinuu Ukusisa anite umachihtwaauh e ihtaayich. 
MAT.26.46	Waniskaakw, maachiitaau ekw, wesh shaash takushinuu an naapeu che wiyeshipachishtinit.”
MAT.26.47	Eshkw maak mekwaach e ayimit Jesus chii uhchi takushiniyuuh peyakw aniyuu kaa niishushaapuyich uchischinuhamuwaakan Judas kaa ishinihkaasuyich. Chii pechi wiicheukuyuu mihchetu aweyuuh e chii pechi itishahukutwaau kaa niikaanapitwaauh ayimiheuchimaauh kaye aniyuuh iinuuh kaa niikaanishkuwaayitwaauh. Chii pechi tahkunamuch maak nitupayuuhkumaan kaye utaamihiikanaahtikw.
MAT.26.48	An che wiyeshipachishtinaat Jesus chii niikaan wiihtamuwekupane aniyuuh kaa wiicheukut taan che ihtit. Chii itweche, “An che uchemak naapeu eukun an naapeu netaweyimekw. Eukun an che maakunekw.” 
MAT.26.49	Judas maak kuiskw chii nituwaapameu aniyuu Jesus, ekw kaa itaat, “Kwei, chischinuhamaachesuu.” Ekw kaa uchemaat.
MAT.26.50	Ekw Jesus kaa itaat, “Niwiichewaakan, ihtuut kiipaa taan kaa wii ihtiyin.” Ekw anichii iinuuch kaa maakunaatwaau Jesus ekw kaa ihtuutuwaatwaau taan kaa wii ihtuutuwaatwaau.
MAT.26.51	Peyakw aniyuuh uchischinuhamuwaakan chii uhchi yayishikaapischipatimiyuu shimaakanishiyuu muuhkumaaniyuu kaa chimihtuukayehwaat chisheayimiheuchimaau utaapachihaakaniyuuh. 
MAT.26.52	Ekw Jesus kaa itaat, “Chiskashtaah an chimuuhkumaan, wesh misiwe awen kaa aapachihtaat shimaakanishiyuu muuhkumaaniyuu chechii nipahaat aweyuu eukw uyuu che aapataniyich nipahaakanuute kaye wiya. 
MAT.26.53	Namui aa chichischeyihtenaawaau nipaachii nitutamuwaau Nuuhtaawii chechii naatamuut, tiiwehch maak chipaachii pechi itishahweu uste mihchetwaau chishemitaahtumitanuu enchil chechii pechi naatamuyich. 
MAT.26.54	Mikw maak an ihtiyaane, taanite chechii uhchi ispayihch an kaa itashtech Chishemanituu utayimuwinihch an chipaa ispayuu.” 
MAT.26.55	Ekw Jesus kaa itaat aniyuu iinuu, “Muyaam taapwe kaa aahkwaatisiit chimutisk e ihtuutuuyekw e pechi nituwaapamiyekw e tahkunamekw shimaakanishiyuu muuhkumaan kaye utaamahiikanaahtikw. Wesh shaash chipaahchii maakunaawaau anite chisheayimiheukamikuhch kaa chii ihtaayihkw eshikum chiishikaau e chiskutamaacheyaan, namui maak nihtaa kuuhchi kakweteyihtenaawaau chechii maakuniyekw.”
MAT.26.56	Mikw maak shaakuuch misiwe tipapayuu taan kaa ishi masinahahkwaau anite Chishemanituu utayimuwiniihch aniyehkaanaanich uchischiwehiichesuuch. Iskutak maak uyuu kaa itaat ekw misiwe uchischinuhamuwaakan kaa ushimuyich e nakachipahiikut.
MAT.26.57	Anichii maak kaa maakunaatwaau Jesus chii ituhtaheuch anite chisheayimiheuchimaau Caiaphas e ihtaayich. Shaash maak chii nishtuwiyuuh aniyuu kaa niikaanishkuwaayich Jewa iinuuh kaye aniyuu wiishuwewiniyuu kaa chiskutamaacheyitwaauh anite aniyuu chisheayimiheuchimaau uwaaskahiikanimiihch.
MAT.26.58	Peter maak waahiyuu anite chii uhchi nuushuushkuweu aniyuu kaa maakunaayich Jesus, piihiim kaa utihtahkwaau chisheayimiheuchimaauh uwaaskaahiikanimiyuu. Anit maak wiiwiitamihch ekut kaa ihtaat wiya Peter, kaa nituu wiitapamaat aniyuu kaa naanaakachihtaayich chisheayimiheuchimaau uwaaskaahiikanimiyuu e wii waapahtahk taan che ihtinaanuyikwe. 
MAT.26.59	Anichii maak kaa niikaanapitwaau ayimiheuchimaauch kaye anichii kaa niikaanishkuwaatwaau Jewa iinuu chii wii naanituu uhtinamuch taan chechii ishi nanatayaachimaatwaau Jesus chechii uhchi nipahaakanuyich. 
MAT.26.60	Mikw maak namui uhchii miskamuweuch chekwaayuu e chii ihtiyich anit chechii uhchi pachischisuwaatikutwaau wiishuwewiniyuu chechii nipahaatwaau Jesus, aat mihchetu e chii takushinitwaau e nanataiyaachimaatwaau. Chek maak niishu naapeuch kaa takushihkwaau. 
MAT.26.61	Ekw kaa itwetwaau, “Uu naapeu Jesus nichii pehtawaanaan e itwet, ‘Nika chii wanaachitaawaan Chishemanituu uchisheayimiheukamikw, mikw maak nishtu chiishikaau ishpish shaash miin nika chii wiikaapuuhtaawaan.’ ” 
MAT.26.62	Ekw an chisheayimiheuchimaau kaa pasikut, kaa itaat aniyuu Jesus, “Taan maak chechii itweyin kaa itachimikuyin.”
MAT.26.63	Jesus maak namui uhchi chistuu. Ekw miin kaa itikut aniyuu chisheayimiheuchimaau, “Kuiskw maa pechi wiihtamunaan e pehtaask an pemaatisiit Chishemanituu, eukw aa chiya taapwe Christ, Chishemanituu Ukusisa.” 
MAT.26.64	Jesus chii iteu, “Ekun e itweyin. Mikw maak chiwiihtamaatinaawaau chika waapamaawaau Iinuu Ukusisa e apit anite Kaa Suuhkaatisiyich unihiiwiniihch itehche e ihtaayich. Kaye chika waapamaawaau pechi takushinite kihchikiishikw kaskawanishkuhch e uhchi nuukusit.”
MAT.26.65	Ekw an chisheayimiheuchimaau kaa piikupatahk uchekwaanimh e itwet, “Ekun ekw che ishpish paashich itwet. Namui chinituweyihtamuwaanaanuu etituu chechii tipaachimaakanuut. Wesh chiyaanuu shaash mitun chichii pehtawaanuu taan e ishpish paashtaamut. 
MAT.26.66	Taan e iteyihtamihiikuyekw taan kaa ishi pehtaawekw.” Ekw kaa itwetwaau, “Iihtakuniyuu kiipaa taan e ishi wanituutahk iteyihtaakuniyuu maak chechii nipahaakanuut.” 
MAT.26.67	Chii sihkwaateuch utaashtamihkuyich eyuu chii utaamuhweuch kaye chii utitaamuhkwehweuch,
MAT.26.68	Chii maayeyimeuch e itaatwaau, “Christ, chischiwehiiche maa, wiihtamuunaan maa awen kaa utaamuhuusk.”
MAT.26.69	Mekwaach maak e maayeyimaakanuyich Jesus, Peter chii apuu anite e uhchi piihtukaanuyich aniyuuh chisheayimiheuchimaauh uwaaskaahiikaniyuu, peyakw maak aniyuu chisheayimiheuchimaau ukuuhpaaneskwemiyuuh chii pechi nituwaapamikuu kaa itikut, “Kaye chii chichii papaawiichewaau Jesus an naapeu Galilee aschiihch kaa uhchiit.”
MAT.26.70	Peter maak chii nanatayuu e itwet, e pehtaakut misiwe anit kaa ihtaayich, “Namui nichischeyihten chekwaan kaa aayimuutaman.”
MAT.26.71	Ekw kaa ati wiiwiit anit e uhchi piihtukaanuyich anit aniyuu kaa ihtaanuyich. Ekw miin kutak kuuhpaaneskwesha kaa waapamikut, ekw an ishkwesh kaa itaat aniyuu naapeu anit kaa ihtaayich, “Uu naapeu kaye wiya chii papaawiicheweu Jesus, Nazareth ihtaawinihch kaa uhchiyich.” 
MAT.26.72	Miin maak chii nanatayuu Peter e itwet, “Nitaapwen e itweyaan namui nichischeyimaau an naapeu.”
MAT.26.73	Naanaacheshiish maak anichii iinuuch anit kaa naaniipuutwaau chii pechi nituwaapameuch aniyuu Peter kaa itaatwaau, “Mitun e cheshtinaahuyaahch kaye chiya ekut kaa wiichihiiweyin, wesh ekun mwehch e itihtaakusiyin kaye chiya e ayimiyin.”
MAT.26.74	Peter maak chii iteu, “Taapwe wesin, namui nichischeyimaau an naapeu. Ekush nika waweshihiikw Chishemanituu nitamukw e itwewaane.” Ekut maak anit tiiwehch kaa uhchi chistut naapeu pakahaahkwaan.
MAT.26.75	Ekw Peter kaa uhchi chischisit taan kaa itikut Jesus, “Eshkw ekaa chistute naapeu pakahaahkwaan anuhchiish kaa chiishikaach nishtwaau chika itwen ekaa chischeyimiyin.” Ekw maak kaa wiiwiit kaa nituu maatut, suuhk e maatut.
MAT.27.1	Wiipach maak chiyechishepaayaayich misiwe anichii kaa niikaanishkuwaatwaau ayimiheuchimaauh ekw maak anichii Jewa iinuu kaa niikaanishkuwaatwaau chii nishtuwiyuch chechii wiyeyihtahkwaau taanite chechii uhchi nipahaakaanuyich Jesus. 
MAT.27.2	Iskutak maak kaa mamechimaapihkaatamuwaatwaauh utihchiiyuuh, ekw kaa chistuhtahaatwaau. Anite maak aniyuu Rome chisheuchimaau aapachihaakan Pilate kaa ishinihkaasuyich e ihtaayich ekute kaa ituhtahaatwaau.
MAT.27.3	Judas maak an kaa wiyeshipachishtinaat Jesus iskutak neshitaunahk taapwe che nipahaakanuyich Jesus naashch chii mihchiiwesuu ekw kaau kaa ituhtutawaat aniyuu chisheayimiheuchimaau ekw maak aniyuu Jewa iinuuh kaa niikaanishkuwaayich aniyuuh nishtumitanuu shuuliyaawaapiskusha kaa miyaakanuut, 
MAT.27.4	ekw kaa itaat, “Taapwe nuwach niwanituuten taan kaa ishi wiyeshipachishtinak naapeu ekaa uhchi machituutahk.” Ekw kaa itikut aniyuuh ayimiheuchimaau ekw maak aniyuu Jewa iinuuh kaa niikaanishkuwaayich, “Taapaa wiyesh nika chii ihtinaan niyaan. Chiya chikaa wii miyupayihtwaasun an.”
MAT.27.5	Ekw Judas anite napachistakuhch kaa ishi wepinaat aniyuuh shuuliyaawaapiskwa anite ayimiheukamikuhch. Chii ati wiiwiyuu maak ekw kaa nituu akuwiisut.
MAT.27.6	Ekw anichii kaa niikaanishkuwaatwaau ayimiheuchimaau kaa utinahkwaau aniyuu shuuliyaayuu ekw kaa itwetwaau, “Namui chika chii kanuweyihtenaanuu uu shuuliyaau utah chisheayimiheukamikuhch, wesh chii aapatan e chiishiihkuwaakanuut awen chechii nipahaakanuut naapeu.” 
MAT.27.7	Pitamaa maak chii ayimitutamuch uyeyuu. Ekw chek kaa niskumutwaau chechii utinihkwaau aschiiyuu anite kaa chii uhtinaakanuut saschuu nanaahkuu chekwaayuuh e usihtaakanuuhkwaau. Eukw maak aniyuu aschiiyuu kaa ati itaapachihtaataau e chiskahaatwaau maaniteuh e puunipimaatisiyich. 
MAT.27.8	Eukw maak wehchii ati ishinihkaatech an aschii, “Mihkw aschii.” Ekun maak eshkw e ishinihkaatech an aschii anuhchiish.
MAT.27.9	Ekw maak kaa tipipayiyich taan kaa itwet aniyaa Jeremiah kaa ishinihkaasut uchischiwehiichesuu kaa itwet,
MAT.27.9	Chii utineuch aniyuu nishtumitanuu shuuliyaawaapiskwa taan kaa ishi niskumutwaau pasch Israel iinuuch che ishpish chiishiihkaasutwaau aniyuu kaa itachimaakanuyich. 
MAT.27.10	Ekw maak kaa pachishtinahkwaau aniyuu shuuliyaayuu chechii utinikanuyich aniyuu aschiiyuu anite kaa chii uhtinaakanuut saschuu nanaahkuu chekwaayuu e ushihtaakanuuhkwaauh anit uhchi. Wesh eukw uyuu kaa itashumit Utipeyihchikeu che ihtuuch.
MAT.27.10	eukw uyuu chii itweche Jeremiah.
MAT.27.11	Jesus maak chii uhchishkuukaapuushtaweu Pilate aniyuuh Rome chisheuchimaau aapachihaakanh. Ekw kaa kakwechimikut, “Chiya aa Jewa iinuuch uchisheuchimaamuwaau.” Jesus maak chii iteu, “Ekun e itweyin.” 
MAT.27.12	Ekw aniyuuh kaa niikaanishkuwaayich ayimiheuchimaauh ekw maak aniyuuh Jewa iinuuh kaa niikaanishkuwaayich nanaahkuu chii ishi mamachaachimikuu. Namui maak uhchi chistuu Jesus.
MAT.27.13	Ekw kaa itikut aniyuu Pilate, “Namui aa chipehtawaauch taan e ishi nanaahkuu itaachimiskwaau.”
MAT.27.14	Namui maak yaapach uhchi chistuu Jesus. Ekw aniyuu Rome chisheuchimaau aapachihaakan naashch kaa miskaateyimikut.
MAT.27.15	Eshikum pipun maak iskutak wetihchipayihch an miyaaskaacheu makushewin Pilate chii pachishtineu maanh peyakw aweyuuh e chii chipahwaakanuyich e chii wanihpisuyich uhchi. Mikw aniyuu netuweyimaayich aniyuu iinuu chechii pachishtinaakanuyich eukunh aniyuu kaa chii pachishtinaat. 
MAT.27.16	Mekwaach maak chii ihtaau naapeu anite chipahutuukamikuhch naashch e miyu chischeyimaakanuut taan kaa ishi nanaahkuu waanihpisut, Barabbas e ishinihkaasut. 
MAT.27.17	Iskutak maak nestuwiyich aniyuuh iinuuh, Pilate chii kakwechimeu, “Awen netuweyimiyekw chechii pachishtinamaatakuch, Barabbas aa maak Jesus an Christ kaa ishinihkaataakanuut.” 
MAT.27.18	Chii chischeyimeu Pilate aniyuuh Jewa iinuuh kaa niikaanishkuwaayich e uhteyimaayich Jesus eukw aniyuu wehchi pachishtishuwaatamaakut.
MAT.27.19	Mekwaach maak Pilate e apit anite wiyaaskunicheukamikuhch wiichiskweuh chii pechi itishahweyuuh aweyuuh chechii itikut, “Ekaawii wiyesh ihtuutuu an kaa kuiskutaatisiit naapeu. Wesin naashch nimukushkaateyihtamihiikuun taan kaa ishi puwaatak tepiskaayich.”
MAT.27.20	Anichii maak kaa niikaanishkuwaatwaau ayimiheuchimaauh ekw maak anichii Jewa iinuuh kaa niikaanishkuwaatwaau chii shaakuuchimeuch aniyuuh iinuuh anit kaa ihtaayich chechii kakwechimaayich Pilate Barabbas chechii pachishtinaayich ekw Jesus chechii nipahaakanuyich.
MAT.27.21	Ekw Pilate miin kaa kakwechimaat aniyuu iinuuh, “Taan eukw netuweyimiyekw chechii pachishtinamaatakuch uchii e niishitwaau.” Ekw anichii iinuuch kaa itwetwaau, “Barabbas.”
MAT.27.22	Ekw Pilate kaa itaat, “Taan maak che ihtuutuuk uu Jesus, an Christ kaa ishinihkaataakanuut.” Ekw misiwe anichii iinuuch kaa itwetwaau, “Chiistaaskuhwaahkw aashiteyaahtikuhch.”
MAT.27.23	Ekw Pilate kaa itaat, “Chekwaayuu maak. Taan kaa ishi machituutahk.” Ekw aahch kaa aashihkwetwaau anichii iinuuch, “Chiistaaskuhwaahkw aashiteyaahtikuhch,” e ishi tepwetwaau.
MAT.27.24	Iskutak maak neshituunahk Pilate ekaa chechii shaakuuchimaat aniyuuh iinuuh kaye piskunuu e ati chihchi machipayinaanuyich chii kaasiihtahcheu uhchishkuu aniyuuh iinuuh e ihtaayich. Ekw kaa itaat, “Namui wii niya nika uhchi ataameyihtaakusin che nipahaakanuut uu naapeu. Chiyawaau uu kaa ihtiyekw.”
MAT.27.25	Ekw anichii iinuuch kaa itwetwaau, “Ekush niyaan ekw maak nitawaashiiminaanich nika maahtakushkaakuwaanaan taan che ishi nipahaakanuut.”
MAT.27.26	Ekw Pilate kaa itashuwet chechii pachishtinaakanuyich Barabbas. Iskutak maak kaa itashuwet chechii pishishtehwaakanuyich Jesus, ekw kaa pachishtishuwaataat chechii chiistaaskuhwaakanuyich aashiteyaahtikuhch.
MAT.27.27	Ekw Pilate ushimaakanishimh kaa ituhtahaayich Jesus anite aniyuuh chisheuchimaau aapachihaakanh wiichiihch. Misiwe maak anichii shimaakanishach anit kaa ihtaatwaau chii waaskaakaapuushtaweuch Jesus. 
MAT.27.28	Chii manamuweuch maak uchekwaanimiyuuh. Ekw e mihkwekaniyich akuhpiyuu kaa pushchishkamutiyaatwaau muyaam chisheuchimaau e itaaspitaatwaau. 
MAT.27.29	Ekw kaa ushihtamuwaatwaau chisheuchimaau astutaniyuu, kaa kaasuutewaayikwaauh niipisiyaahtikw e chii aapachihtaawaatwaau. Eukw aniyuu kaa utastutinahaatwaau. Kaye chii miyeuch mistikuyuu chechii tahkunamiyich. Ekw kaa niipaskuupuwaatwaau uhchishkuu anit e ihtaayich. Chii maayeyimeuch mwehch e maamihchimaatwaau e itaatwaau, “Eukw chiya Jewa iinuuch uchisheuchimaamuwaauh.” 
MAT.27.30	Chii sihkwaateuch maak. Ekw kaa utataamistikwaanehwaatwaau aniyuu mistikuyuu kaa tahkunamiyich. 
MAT.27.31	Iskutak maak kaa chiishi maayeyimaatwaau ekw kaa manamuwaatwaau aniyuu akuhpiyuu kaa chichishkamiyich ekw wiya uchekwaanimiyuuh kaa pushchishkamutiyaatwaau. Ekw kaa wiiwiihtahaatwaau che nituu chiistaaskuhwaatwaau aashiteyaahtikuhch.
MAT.27.32	Mekwaach maak e ati wiiwiitwaau aniyuu ihtaawiniyuu, chii nachaheuch naapeuh Simon e ishinihkaasuyich Cyrene kaa ishinihkaateyich ihtaawiniyuu e uhchiyich. Eukw uyuu kaa aayihkamihaatwaau chechii wanikaatihwaayich Jesus utaashiteyaahtikumiyuuh. 
MAT.27.33	Golgotha kaa ishinihkaateyich ekute kaa ituhtahaatwaau Jesus. Uu Golgotha kaa iinaanuuhch, anit e ihtakuhch chiipaistikwaan ishi itweshtamuwaataakanuu. 
MAT.27.34	Iskutak maak wetihtahkwaau aniyuu Golgotha kaa ishinihkaateyich ekut kaa wii minihaakanuut Jesus shuuminaapuuyuu chiikuu chekwaayuu e wiisakaniyich e chii pachishtinikanuyich anit. Mikw maak iskutak kaa kuchishtahk Jesus aniyuu namui uhchiwii minihkweu. 
MAT.27.35	Iskutak maak kaa chiistaaskuhwaatwaau Jesus, chii katetaaunamaatuuch uchekwaanimiyuuh. Chii chaahkahuutuuch, ekut kaa uhchi wiyeyihtahkwaau aweyuu che ayaayich aniyuuh uchekwaanimiyuuh. Uyuu maak kaa ihtitwaau ekut kaa tipipayiyich taan kaa itweyich aniyaa uchischiwehiichesuu, chii mamaatinamaatuuch nichekwaanim kaye chii taauhiikaanuu nitakuhp. 
MAT.27.36	Ekw maak kaa waweyapitwaau e naanaakachihaatwaau. 
MAT.27.37	Ishpimiishiish maak anit ustikwaanihch chii akuhtakahiikanuuyuu e masinaateyich taan kaa ishi ataameyimaakanuut. Chii itashteyuu, “Eukw uu Jesus, Jewa iinuuch uchisheuchimaamuwaauh.” 
MAT.27.38	Niishu maak chimutiska chii chiistaaskuhweuch kaye, peyakw anite Jesus unihiiwiniihch itehche chii akuchinuu ekw an kutak anite unimihchiiwiniihch itehche. 
MAT.27.39	E pimuhtetwaau maak awenichii anit chii wewepiskweyuuch kaye chii maayeyimeuch Jesus. 
MAT.27.40	Chii iteuch, “Chiya kaa itweyin chechii wanaachihtaayin chisheayimiheukamikw ekw maak nishtu chiishikaauh ishpish kaau chechii wiikaapuuhtaayin, taapwe e aawane Chishemanituu Ukusisa, wiichihiisu pechi niishaahtawiih an chitaashiteyaahtikum.”
MAT.27.41	Ekun kaye kaa ishi maayeyimaatwaau anichii kaa niikaanishkuwaatwaau ayimiheuchimaauh ekw maak anichii kaa Chiskutamaachetwaau wiishuwewiniyuu ekw maak anichii kaa niikaanishkuwaatwaau Jewa iinuuh. Chii itweuch, 
MAT.27.42	“Chii pimaachiheu kutak aweyuuh. Namui maak mechim chii pimaachihiisuu wiya. Namayeu aa maak uu Israel iinuuch uchisheuchimaamuwaau. Chechii wiihkuchihiisukwe maak aashiteyaahtikuhch uhchi ekw che taapweyimahkw. 
MAT.27.43	Taapweyimeu Chishemanituuh taapwe maak yaahch che wii wiichihiikuukwe Chishemanituu anuhchiish. Wesh chii iteu, ‘Niya Chishemanituu Ukusisa.’ ”
MAT.27.44	Kaye aniyuuh kaa aahkwaateyihtaakusiyich chimutiska kaa asich chiistaaskuhwaakanuyich ekun kaa ishi maayeyimikut.
MAT.27.45	Kaa aapihtaachiishikaach maak ekut mitun e kaschitipiskaach kaa ishinaakuhch misiwe e ishpishaach anit an aschii. Nishtu tipahiikan ekun kaa ishinaakuhch. 
MAT.27.46	Wiyesh maak nishtu e ispayiyich, Jesus chii tepweu e itwet, “Eloi, Eloi, lama sabachthani.” Maau e ishi itweshtamuwaataakanuuhch uu, “Nichishemanituum, Nichishemanituum, chekwaan wehchii pechi nakasiyin.”
MAT.27.47	Pasch maak anichii anit kaa naaniipuutwaau chii pehtaweuch aniyuu kaa itweyich. Ekw kaa itaatwaau “Elijah aahchin tepwaateu.” 
MAT.27.48	Tiiwehch maak peyakw anit e tashitwaau chii uhchi utinam chekwaayuu uhpanihch e iteyihtaakuniyich kaa chihtaanahk anite e chii nanaayuwaakamihtiniyich shuuminaapuuyuu. Ekw e wanishkwaaskuniyich mistikuhch kaa chikamuhtaat. Ekw anite Jesus utuuniihch kaa itinahk e wii minihaat.
MAT.27.49	Mikw maak anichii kutakach awenichii chii itweuch, “Ekaawii pitamaah. Ashuwaapamaataau maa che pechi wiichihiikuukwe aahch Elijah.”
MAT.27.50	Jesus maak miin chii tepweu e chishewet. Ekw kaa nipit.
MAT.27.51	Iskutak maak nepit an aakuuyekahiikan anite chisheayimiheukamikuhch kaa ihtakuhch mitun tekash chii tetaau taaschipayuu. Tekash e iskwekach chii ishi taaschipayuu. Aschii kaye chii aayaahchipayuu. Kaye asiniich chii taaschipayuuch. 
MAT.27.52	Chiipaikamikuh chii aapahiipayuuh. Mihchetu maak Chishemanituu utiiniimah kaa nipiyich chii wanishkaanaakanuyuuh. 
MAT.27.53	Chii chistuhteuch maak anit chiipaikamikuhch anichii kaa wanishkaanaakanuutwaau. Iskutak maak kaa wanishkaayich Jesus nipuwinihch uhchi ekw anite Jerusalemihch kaa ituhtetwaau. Ekut maak mihchetu aweyuuh kaa waapamikutwaau.
MAT.27.54	An maak shimaakanishuuchimaau ekw maak aniyuuh ushimaakanishimh kaa naanaakachihaayich Jesus iskutak wiyaapahtahkwaau e kuihkuniyich ekw maak misiwe aniyuu taan kaa ispayiyich chii sechisuuch. Ekw kaa itwetwaau, “Taapwe kwaa eukw uyuuh Chishemanituu Ukusisa.”
MAT.27.55	Chii mihchetuuch maak iskweuch anit. Eukunich uchii anite Galilee aschiihch kaa uhchi wiichewaatwaau Jesus kaye kaa chii waawiichihaatwaau. Waahiyuu anite chii uhchikaapuuch e kanawaapitwaau taan e ihtinaanuyich. 
MAT.27.56	Ekut kaa ihtaatwaau Mary Magdalene ekw maak Mary, James ekw maak Joseph ukaawiiwaau, ekw maak Zebedee ukusisa ukaawiiwaauh.
MAT.27.57	Iskutak maak e ati utaakushich chii takushinuu naapeu Joseph e ishinihkaasut. Naashch chii miisitisiyuu uu naapeu. Anite maak ihtaawiniyuu Arimathea kaa ishinihkaateyich ekute kaa uhchiit. Chii nuushuushkuweu kaye wiya Jesus. 
MAT.27.58	Chii nituwaapameu maak Pilate. Ekw kaa kakwechimaat chechii pachishtinamaakut Jesus wiiyuuyuu. Pilate maak chii itashuweu chechii miyaakanuyich Joseph aniyuu miiyuuyuu. 
MAT.27.59	Ekw Joseph kaa niihtinamuwaat Jesus wiiyuuyuu anit aashiteyaahtikuhch uhchi. Chii ati piskweyetinam maak naashch e payehchekaniyich machunishiyuu. 
MAT.27.60	Anite maak e chii waatakwaapiskahamukupane ekaa weskach uhchi ushihtaakupane ekute kaa piihtahahk. Wiya maak chipaa chiskahaakanuu anit iskutak puunipimaatisiite. Ekw e mihchaapischisiyich asiniih kaa tihtipinaat anite e ishkwaahtemuuniyich aniyuu chiipaikamikuyuu kaa chipishimaat. Ekw kaa chistuhtet. 
MAT.27.61	Ekut maak kaa ihtaatwaau Mary Magdalene ekw maak an kutak Mary e utaashtamipishtahkwaau aniyuu kaa waatakwaapisikahiikanuyich.
MAT.27.62	An maak miin wiyaapahch eukw uyuu Jewa iinuuch utayiwepuu chiishikaamuwaau. Anichii maak chisheayimiheuchimaauch ekw maak anichii Phariseech chii nachishkaweuch Pilate. 
MAT.27.63	Ekw kaa itaatwaau, “Uchimaau, nichischisinaan eshkw e chii pimaatisiit an kaa nanatayit e chii itwet, ‘Nishtu chiishikaauh ishpish ekw che wanishkaanikuuyaan nipuwinihch uhchi.’ 
MAT.27.64	Itashuweh maa yaakwaau chechii naanaakachihtaakanuuhch an chiipaikamikw paatish chii nishtuchiishikaache. Wesh kata chii pechi chimutiyuuh uchischinuhamuwaakanh aniyuu wiiyuu chechii nanatayimaayich aweyuuh e itaatwaau e chii wanishkaayich nipuwinihch uhchi. Ekw an nanataayuun uste namui kata uhchi chihkaawaastaakun ishpishaat an niishtam nanataayuun.”
MAT.27.65	Ekw Pilate kaa itaat, “Utinaahkuch shimaakanishach. Che nituu yaaichihtaayekw an chiipaikamikw kwaast chechii ishpish yaaichihtaayekw.”
MAT.27.66	Ekw maak kaa chistuhtetwaau. Chii nituu chiishaawaachiheuch aniyuuh asiniih kaa chipishimaakanuyich anit chiipaikamikuhch ekaa aweyuuh chechii pischeyimaayich. Ekw kaa itaatwaau shimaakanisha chechii naanaakachihtaayich aniyuu chiipaikamikuyuu.
MAT.28.1	Iskutak maak kaa miyaaupayiyich aniyuu e ayimiheuchiishikaayich, an maak e ati petaapihch Mary Magdalene ekw maak Mary chii nituwaapahtamuch aniyuu chiipaikamikuyuu. 
MAT.28.2	Sischikuuch maak chii mista kuihkun, ekw Utipeyihchikeu utenchilam kaa pechi aasiich kihchikiishikuhch uhchi, kaa iiche tihtipinaayich aniyuu asinii anit ishkwaahtemihch uhchi kaa ati tehtapiyich anit. 
MAT.28.3	Muyaam maak e waashtepayihch kaa ishpish chiihkaayaashtuwech ekun kaa ishinaakusit an enchil iskutak wehchi nuukusit, nesht uchekwaanim taapishkuuch kuun kaa ishpish waapisit ekun kaa ishinaakuniyikwaauh. 
MAT.28.4	Anichii maak shimaakanishach kaa naanaakachihtaatwaau aniyuu chiipaikamikuyuu e ishpish kushtaachitwaau, chii nanamipayuuch chii pahchishinuuch maak ekw mwehch e nipitwaau kaa ishinaakusitwaau.
MAT.28.5	Ekw an enchil kaa itaat aniyuu iskweu, “Ekaawii kushtaachikw, chichischeyimitinaawaau e naanituuweyimekw Jesus an kaa chiistaaskuhwaakanuut. 
MAT.28.6	Namui ihtaau utah, wesh chii wanishkaau muyaam taan kaa itwet che ihtit. Aashtamukw pechi kanawaapahtamuwaahkw anit kaa pimishimaakanuut. 
MAT.28.7	Wii chishipayikw maak nituu wiihtamuumaahkw uchischinuhamuwaakanh, e chii wanishkaat nipuwinihch uhchi, anuhchiish maak niikaan ituhteu Galileehch ekute anite che waapamekw. Wii chischisikw maak uu kaa ititakuch.”
MAT.28.8	Anichii maak iskweuch chii wiiwiipahiituuch anit chiipaikamikuhch uhchi e sechisitwaau nesht kaye e muuchicheyihtahkwaau, kaa nituu wiihtamuwaatwaau aniyuu chischinuhamuwaakanh.
MAT.28.9	Sischikuuch maak chii uhchi nachishkaweuch Jesus ekw kaa itikutwaau, “Wii chiyaameyihtamukw.” Ekw kaa uchihchiihkunipayihutwaau e ihtaayich kaa maakunamuwaatwaau usith ekw kaa nuuchiishtuwaatwaau. 
MAT.28.10	Ekw Jesus kaa itaat, “Ekaawii kushtaachikw, nituu itaahkuch niichishaanich Galileehch chechii ituhtetwaau, ekute anite che waapamitwaau.”
MAT.28.11	Mekwaach maak anichii iskweuch e ishpishiitwaau e wii nituu wiihtamuwaatwaau aniyuu chischinuhamuwaakanh, pasch anichii shimaakanishach kaa naanaakachihtaatwaau aniyuu chiipaikamikuyuu chii ituhteuch anite ihtaawinihch, kaa nituu wiihtamuwaatwaau aniyuu kaa niikaanishkuwaayich ayimiheuchimaauh misiwe taan kaa ishi waapatahkwaau e ispayiyich. 
MAT.28.12	Ekw anichii kaa niikaanishkuwaatwaau ayimiheuchimaau kaye anichii kaa niikaanishkuwaatwaau iinuu kaa nishtuwiitwaau ekw kaa wiyeyihtahkwaau taan che ihtitwaau. Chii mista miyeuch maak shuuliyaayuu aniyuu shimaakanisha. 
MAT.28.13	Ekw anichii kaa niikaanishkuwaatwaau ayimiheuchimaau kaa itaatwaau aniyuu shimaakanisha, “Che itekuch awenichii, Tepiskaach mekwaach kaa nipaayaahch uchischinuhamuwaakanh chiimuut chii pechi nituwaahtamuweuch aniyuu wiiyuuyuu, ekw kaa chistuhtataayich. 
MAT.28.14	Pehtahke maak uyuu an chisheuchimaau, nika shaakuuchimaanaan ekaa chiyawaau chechii ataameyimikuyekw, chika miyupayihiitinaan ekaa wiyesh chechii ihtuutaakuyekw.”
MAT.28.15	Ekw anichii shimaakanishach kaa utinahkwaau aniyuu shuuliyaayuu, ekun maak kaa ihtitwaau aniyuu kaa itashumaakanuutwaau. Uu maak tipaachimuwin ekun kaa ishi tipaachimushtuwaakanuutwaau Jewa iinuuch uu mekwaach kaye anuhchiish kaa chiishikaach eshkw ekun e itaakanuutwaau.
MAT.28.16	Ekw anichii peyakushaap chischinuhamuwaakanich kaa ituhtetwaau anite aniyuu wachiyuu Galileehch kaa ihtakuniyich anite kaa itikutwaau Jesus che ituhtetwaau. 
MAT.28.17	Iskutak maak wiyaapamaatwaau, chii nuuchiishtuweuch aat pasch anit e tashitwaau e chii aanuwehtahkwaau. 
MAT.28.18	Ekw kaa naatikutwaau Jesus kaa itikutwaau, “Nichii miikuun niya tekash chechii uchimaahkahtamaan kihchikiishikw nesht aschii. 
MAT.28.19	Uu maak uhchi maachiikw nituwaapamaahkuch misiwe e itiskaanesitwaau awenichii che ihtuutawekuch chechii uchischinuhamuwaakaniyaan, che siikahaahtuwekuch utishinihkaasuwiniyuu Uhtaawiimaau nesht Ukusiisimaau nesht Kaa payehchisiyich Ahchaahkwa. 
MAT.28.20	Kaye che chiskutamuwekuch chechii nanihiihtahkwaau misiwe taan kaa itashumitakuch. Muush maak chika wiicheutinaawaau piihiim ati iskwaapayihche aschii.”
MRK.1.1	Ekut utah chehchipayihch miywaachimuwin e aayimuumaakanuut Jesus Christ Chishemanituu Ukusisa. 
MRK.1.2	Chii masinahamukupane aniyaanaa Isaiah kaa ishinihkaasut uchischiwehiichesuu uyuu e chii itweyikupanenh Chishemanituu,
MRK.1.2	Niniikaanitishihwaau nitayimistamaachesiim, che niikaan ihtuutawaat aweyuu aschiihch kaa ihtaayich chechii ayeskuwiishtaaskwaau. 
MRK.1.3	An awen che pechi niikaanitishihuuk anite pakwaatiskamikaahch kata papaa tepweu e itwet, “Ayeskawiihkamuwaahkw Utipeyihchikeu umeskanaam anit che pimuhtet, kuiskumuhtaawaahkw.”
MRK.1.4	Eukw maak uu John siikahaahtaacheu kaa aayimuumaakanuut. Anite maak pakwaatiskamikaahch chii papaa ihtaau e siikahaahtuwaat aweyuu kaye e kacheschimaat. Chii kacheschimeu aweyuuh chechii kweskaatisiyich kaye chechii siikahaahtuwaakanuutwaau ekw maak Chishemanituu che wepeyihtamaakutwaau umachihtwaawinawaau. 
MRK.1.5	Mihchetu aweyuu kaa ihtaayich anite Judea aschiihch kaye Jerusalem kaa ishinihkaateyich ihtaawiniyuu chii pechi nituu nituhtaakuu. Mushe chii wiihtamuch taan kaa ishi machituutamuwaakupanenich ekw maak kaa siikahaahtaakutwaau John anite Jordan siipiihch. 
MRK.1.6	Kaa mista piskwaakuniyich awesiisa upiiweyuuh chii uhchi ushihtaakanuuyuuh John uchekwaanimh, kaye muushuyaaniyaapii chii iteyihtaakuniyuu aniyuu chekwaayuu kaa upahkuhtehunit kaye kwaashkwaashkuhchishiisha ekw maak shuukaayuu aamuuwachistunihch kaa ihtakuniyich eukw uyuu kaa umiichimit. 
MRK.1.7	Eukw maak uyuu kaa ishi kacheschimaat aweyuu, “Kata takushin awen uste e chisteyihtaakusit ishpishaat niya, namui mechim nitepicheyihtaakusin niya chechii nawepayihuyaan chechii aapihkunamuch umaschisiniyaapiih. 
MRK.1.8	Nipii nitaapachihtaan e siikahaahtaatakuch wiya maak Kaa payehchisiyich Ahchaahkwa chika siikahaahtaakuwaau.”
MRK.1.9	Jesus maak chii takushin Jordan siipiihch anite e uhtuhtet Nazareth kaa ishinihkaateyich ihtaawiniyuu anite Galilee aschiihch kaa ihtakuniyich. Chii siikahaahtaakuu maak John anite Jordan siipiihch. 
MRK.1.10	Iskutak maak kepaat Jesus tiiwehch chii waapahtam kihchikiishikuyuu e uhchi aapahiipayihch kaye Kaa payehchisiyich Ahchaahkwa e pechi aashiitutaakut muyaam umiimiiu kaa ishinaakusit e ishinaakusiyich. 
MRK.1.11	Kihchikiishikuhch maak chii uhchi pehtaakusuu awen e itwet, “Eukw chiya Nikus naashch kaa saachihiitaan. Naashch taapwe chinaheyihtamihiyin.”
MRK.1.12	Tiiwehch maak pakwaatiskamikaahch chii itishahuukuu Jesus Kaa payehchisiyich Ahchaahkwa. 
MRK.1.13	Ekute kaa ihtaat nemitanuu chiishikaauh e kakwechihiikut machimanituu. Chii ihtaayuuh e kushtaatikusiitwaau awesiisa anite mikw maak enchil chii pechi wiichihiikuu.
MRK.1.14	Paatimaa maak mekwaach John siikahaahtaacheu chipahutuukamikuhch kaa ihtaat Jesus chii ituhteu anite Galileehch. Ekute anite kaa kacheskwet e waawiihtahk Chishemanituu umiywaachimuwiniyuu. 
MRK.1.15	Chii papaa iteu, “Ekw wetihchipayihch an e chiishikaach e peshunaakuniyich Chishemanituu uchisheuchimaawin. Kweskaatisiikw, nakatamukw chimachihtwaawinawaauh, taapwehtamukw miywaachimuwin.”
MRK.1.16	E ati pimuhtet maak Jesus anite yaayeu Galilee saakahiikanihch chii waapameu nuutamesesuuh Simon ekw maak aniyuu wiichiiniyuu Andrew. Mekwaach chii nuutameseyuu ahiipii e aapachihaayich. 
MRK.1.17	Jesus chii iteu uyuu naapeu, “Aashtamukw pechi nuushuushkuukw. Chika ihtuutaatinaawaau iinuuch chechii pitahuyaayekw muyaam e ishi pitahuyaayekw namesach.” 
MRK.1.18	Tiiwehch maak chii nakateuch utahiipiiwaauh ekw kaa ati wiichewaatwaau Jesus.
MRK.1.19	Aniyuu maak e ati pimuhtetwaau Jesus chii waapameu James ekw maak wiichiiniyuu John, aniyuuh Zebedee ukusisiyuuh, mekwaach utuutiihch e ihtaayich e miishahwaayich utahiipiyuuh. 
MRK.1.20	Tiiwehch chii tepwaateu wiyaapamaat. Ekute maak anite utihch kaa uhchiskataatwaau uhtaawaau kaye aniyuu utaapachihaakanawaau ekw kaa papaa wiichewaatwaau Jesus.
MRK.1.21	Anite Capernaum kaa ishinihkaateyich ihtaawiniyuu ekute kaa ituhtetwaau, iskutak maak miin e Jewa ayimiheuchiishikaayich Jesus chii piihcheu anite ayimiheukamikuhch ekw kaa chiskutamaachet. 
MRK.1.22	Chii maamishkaateyihtamihiikuuch maak aniyuu taan kaa ishi chiskutamaacheyich, wesh awen naashch kaa uchimaaweyihtaakusit chii itihtaakusuu. Namui uhchi itihtaakusiyuuh wii aniyuu wiishuwewiniyuu kaa chiskutamaacheyitwaauh.
MRK.1.23	Sischikuuch maak chii uhchi piihcheu anit Jewa ayimiheukamikuhch naapeu machiahchaahkwa e piichishkaakut e tepwet. 
MRK.1.24	Chii iteu, “Ekaawii wiyesh ihtuutuunaan, chiya Jesus Nazareth kaa uhchiyin. Chichii pechi takushin aa chechii wanaachihiyaahch. Chichischeyimitin awen chiya, eukw chiya kaa payehchisiit Chishemanituu kaa pechi itishahwaat.” 
MRK.1.25	Jesus maak chii nishkuushtuweu e itaat, “Awash ekaa chistuh. Maachiih pechi wiiwiih anit uhchi an naapeu e ihtaat.”
MRK.1.26	An maak machiahchaahkw chii ihtuutuweu aniyuu naapeu chechii mista uchipitikuyich kaye chii mista aashihkweyuu ekw kaa nakataat. 
MRK.1.27	Misiwe maak awen chii miskaateyihtamihiikuu uyuu kaa ispayiyich ekw kaa ititutwaau, “Chekwaan maak miin uu. Uschi chiskutamaachewin aa. E ayaat uu naapeu tipeyihchichewiniyuu waawaach machiahchaahkwa chechii pishichihiikut e wiishumaat.”
MRK.1.28	Ekut maak kaa ati mishihtepayihch e ishi aayimuumaakanuut Jesus misiwe anite Galilee aschiihch itehche.
MRK.1.29	Tiiwehch maak chii wiiwiyuu aniyuu Jewa ayimiheukamikuyuu ekw anite Simon ekw maak Andrew e ihtaayich kaa ituhtet. James ekw maak John chii wiicheukuu. 
MRK.1.30	Aniyuu maak mekaach Simon usikusa chii aahkusiyuu e chii chishiteunikusiyich. Tiiwehch maak chii wiihtamuwaakanuu uyuu Jesus iskutak tekushihk. 
MRK.1.31	Kaa nituwaapamaat uyuu iskweu kaa utinamuwaat utihchiyuu, ekw kaa wiichihaat e wanishkaayich. Chii nakatikuu maak an iskweu aniyuu kaa chishiteunikusiit. Kaa pisikuut ekw kaa ati aapatisit e mamiyuutuutuwaat.
MRK.1.32	An wetaakushich iskutak pehchishimut piisim, chii petuwaakanuu Jesus kaa aahkusiitwaau aweyuu kaye aniyuu machiahchaahkwa kaa piihchishkaakuyich. 
MRK.1.33	Misiwe awenichii anit ihtaawinihch kaa ihtaatwaau chii pechi maausikuwiyuuch anit wiiwiitamihch aniyuu waaskaahiikaniyuu. 
MRK.1.34	Mihchetu maak uyuu kaa aahkusiitwaau chii miinuwaachiheu Jesus, misiwe nanaahkuu kaa itaaspineyitwaauh kaye chii wiiwiitishihweu machiahchaahkwa. Namui uhchi pachishtineu uyuu machiahchaahkwa chechii nishkweushihiikut, wesh chii chischeyimikuu.
MRK.1.35	Wiipach maak chiyechishepaayaach chii wanishkaau ekw anite ekaa ihtaanuyich kaa ituhtet, ekute anite kaa ayimihaat. 
MRK.1.36	Simon ekw maak uwiichewaakanh chii nituu naanituwaapameuch Jesus. 
MRK.1.37	Iskutak maak kaa miskuwaatwaau chii iteuch, “Misiwe awen chinaanituweyimukw.” 
MRK.1.38	Chii itikuuch maak, “Kutak kaye ihtaawinh piihchetaau chechii kacheskweyaan anite wesh ekun wehchii pechi takushiniyaan.”
MRK.1.39	Ekw maak misiwe kaa papaa ituhtet aniyuu Galilee aschiiyuu e kacheskwet Jewa ayimiheukamikuhch. Kaye chii wiiwiitishihweu nanaahkuu machiahchaahkwa mihchetu aweyuuh kaa piihchishkuwaayich.
MRK.1.40	Chii pechi naatikuu Jesus naapeu e maayaataniyich umichiiwaaspinewiniyuu e ayaayich. Chii uchihchiihkunipayihuyuu anit e ihtaat ekw kaa nitutamaakut chechii miinuwaachihaat. Chii itikuu, “Wii pechi wiichihiine chika chii ihtuuten chechii payehtisiyaan.” 
MRK.1.41	Jesus maak naashch chii chistimaacheyimeu ekw kaa tashupayihtaat uspitun kaa taahtinaat e itaat, “Chiwii wiichihiitin, payehchisiih maak.” 
MRK.1.42	Tiiwehch maak chii uhchi miyuunaakusuu an naapeu e chii miinuwaachihaakanuut aniyuu taan kaa itaaspinet. 
MRK.1.43	Ekw Jesus kaa itaat aniyuu naapeu suuhk e ayimihaat, 
MRK.1.44	“Nituhtuu maa che ititaan, ekaawii awen chika uhchi wiihtamuwaau taan kaa ispayin. Tiiwehch nituwaapam ayimiheuchimaau tekash che nituu chischeyimisk. Ekw che pachishtinaman an chipaa pachishtinen aniyaa Moses kaa itashuwet chipaa pachishtinikanuuyuu. Ekut che uhchi waapahtiiweyin taapwe ekw e payehtisiyin.” Ekw kaa chihchitishahwaat uyuuh naapeu. 
MRK.1.45	Kaa chistuhtet uu naapeu. Mikw maak yaapach chii waawiihtamuweu misiwe aweyuu. Uyuu maak e chii ihtit namui mechim uhchii piihcheyuu Jesus ihtaawinihch ekaa muushihaakanuyich. Ekw anite wiiwiitamihch aniyuu ihtaawiniyuu ekute mikw kaa ihtaat Jesus anite ekaa ihtaanuyich. Yaapach maak chii pechi nituwaapamikuu aweyuu nanaahkuu e uhtuhteyitwaau.
MRK.2.1	Namui mihchetu chiishikaau uhchi miyaaupayuuh ekw Jesus miin kaa piihchet aniyuu ihtaawiniyuu Capernaum kaa ishinihkaateyich. Iskutak maak memuushihaakanuut miin e chii pechi chiiwet ekw kaa mishihteyaachimunaanuyich miin e ihtaat. 
MRK.2.2	Nuwach maak mihchetu aweyuu chii pechi takushiniyuu, chek namui uhchi tepiskaatuyuuh aniyuu waaskaahiikaniyuu, mechim anite wiiwiitamihch ishkwaahtemihch chechii tawaayich. Chii kacheschimeu maak Jesus aniyuuh kaa takushiniitwaau, Chishemanituuh utayimuwiniyuu e aayimuutamuwaat. 
MRK.2.3	Uyuu maak mekwaach, neu naapeuch chii uhchi peshuweuch wiitaapewaau ekaa nisitusiyich utashpishimuwinihch e pimaashkushiniyich. 
MRK.2.4	Aniyuu maak kaa ishpish chii mihchetinaanuyich namui peshuch uhchii naateuch Jesus. Ekw kaa pakunepitahkwaau anite tahkuhch aniyuu waaskaahiikaniyuu nihaau tipiskuuch anit kaa niipuyich Jesus. Ekute kaa uhchi aashaapihchenaatwaau aniyuu naapeu ashpishimuwinihch e pimishiniyich. 
MRK.2.5	Jesus maak chii waapahtamuweu uyuuh naapeuh e ishpish taapwehtamiitwaauh ekw kaa itaat aniyuu naapeu ekaa kaa nisitusiyich, “Nikus, chiwepeyihtamaakuun chimachihtwaawinh.”
MRK.2.6	Chii ihtaauch anit anichii wiishuwewiniyuu kaa chiskutamaachetwaau, e ishi maamituneyihtahkwaau, 
MRK.2.7	“Chekwaayuu uyuu wehchi ishi ayimit uu naapeu. Paashtaamuu uyuu kaa itwet. Namui wii naapeu kata chii wepeyihtamaacheu machihtwaawinh, mikw Chishemanituu kata chii wepeyihtamaacheu.”
MRK.2.8	Jesus maak tiiwehch chii muushihtaau utahchaahkuhch uyuu e ishi maamituneyihtamiyich ekw kaa itaat, “Chekwaan an wehchi ishi maamituneyihtamekw. 
MRK.2.9	Taan yaakw wiyehtihch chechii itaakanuut uu naapeu ekaa kaa nisitushiit, ‘Chiwepeyihtamaakuun chimachihtwaawinh,’ maak itaakanuut ‘Wanishkaa, utinh chitashpishimuwin che ati pimuhteyin.’ 
MRK.2.10	Chika waapahtiitinaawaau Iinuu Ukusisa taapwe wiya e ayaat tipeyihchichewiniyuu utah aschiihch chechii wepeyihtamaachet machihtwaawinh.” Ekw kaa itaat aniyuu naapeu ekaa kaa nisitusiyich, 
MRK.2.11	“Chititin, pisikuuh, utinh chitashpishimuwin, che chiiweyin.”
MRK.2.12	Tiiwehch maak chii uhchi pishikuu an naapeu mekwesiin anit e mihchetinaanuyich, kaa ati utinahk aniyeyuu utashpishimuwin ekw kaa maachiit. Misiwe maak anichii anit kaa ihtaatwaau chii miskaateyihtamihiikuuch uyuu kaa ispayiyich kaye chii maamihchimeuch Chishemanituu e itwetwaau, namui wiiskaat nuuhchi waapahtenaan uu e ispayihch.
MRK.2.13	Jesus maak kaau chii naashipeu aniyuu Galilee saakahiikaniyuu. Chii mihchetiyuu aweyuu e pechi nituwaapamikut ekw kaa chiskutamuwaat. 
MRK.2.14	Aniyuu maak e ati pimuhtet chii utihteu naapeu chisheuchimaau shuuliyaayuu kaa maamuushtinamiyich e itaapatisiyich. Levi chii ishinihkaasuyuuh. Alphaeus chii ishinihkaasuyuuh uhtaawiyuuh. Mekwaach anite umasinahiicheukamikuhch chii apuu uu Levi. Ekw kaa itaat Jesus, “Pechi papaawiicheuh.” Chii pishikuu maak Levi kaa ati wiichewaat Jesus.
MRK.2.15	Paatimaa maak Jesus ekw maak mihchetu uchischinuhamuwaakanh e chii pechi wiicheukut chii miichisuuch anite Levi wiichiihch. Ekut kaa ihtaayich kaye mihchet aniyuuh chisheuchimaau shuuliyaayuu kaa maamuushtinamiitwaauh kaa itaapatisiyich kaye ekut kaa ihtaayich aniyuuh kutak aweyuuh kaa machaatisiyich. 
MRK.2.16	Ekw anichii wiishuwewiniyuu kaa chiskutamaachetwaau aniyuuh Phariseeh kaa aapachihiikutwaau chii waapameuch Jesus e wiichimiichisuumaayich aniyuuh Chisheuchimaau shuuliyaamiyuu kaa maamuushtinamiitwaauh kaa itaapatisiyich kaye kutak aweyuuh kaa machaatisiyich. Chii kakwechimeuch uchischinuhamuwaakaniyuu e itaatwaau, “Chekwaan wehchi wiichimiichisuumaat uyuuh kaa Iteyihtaakusiitwaauh.”
MRK.2.17	Jesus maak chii pehtaweu uyuu e itweyich ekw kaa itaat, “Namui nituweyimeuch nituhkuiin anichii awenichii ekaa kaa aahkusitwaau, mikw anichii kaa aahkusitwaau eukunich netuweyimaatwaau nituhkuiin. Namui anichii kaa kuiskutaatisiitwaau wehchi takushiniyaan. Nichii takushin chechii nituumakwaau umachihtwaauch chechii kweskaatisiitwaau.”
MRK.2.18	Peyakwaau mekwaach John siikahaahtaacheu uchischinuhamuwaakanh ekw maak anichii Phariseech uchischinuhamuwaakanawaauh ekaa miichisutwaau, chii ihtaayuuh aweyuu e ishi kakwechimikut Jesus, “Chekwaan wehchi ekaa miichisuyich John uchischinuhamuwaakan kaye anichii ayimihewin wiishuwewiniyuu kaa chiskutamaachetwaau uchischinuhamuwaakanawaauh. Chiya maak chichischinuhamuwaakanich namui ihtuuch wiyawaau ekaa miichisutwaau.”
MRK.2.19	Jesus chii ishi nishkweushiheu e itaat, “Mwehch anite mekwaach e niipuunaanuuhch chika chii ihtuuch aa ekaa chechii miichisutwaau anichii kaa wiishaamaakanuutwaau e makushaanuyich. Namui naanituu. Michihpin e ihtaayich anit e ihtaatwaau aniyuu uschinaapewaan namui mechim kata uhchi iteyihtamuch ekaa chechii miichisutwaau. 
MRK.2.20	Paatimaa kata utihchipayuu an e chiishikaach che pechi utinaakanuut an uschinaapewaan ekut maak yaakw an e chiishikaach ekaa che uhchi miichisutwaau.
MRK.2.21	Namui awen aapachihtaau machunishiyuu ekaa uhchi uchipayiniyich e wii miishahahk akuhpischiishiyuu. Wesh uyuu miishihiikaachete uchipayiyiche maak etituu kata piikupayuu an akuhp taanita anit kaa piikupayihch. 
MRK.2.22	Kaye maak namui awen piihtaapuutaau e ushkaakamiyich shuuminaapuuyuu anite e weskachuuniyikwaauh usikai puutaahch. Wesh uyuu ihtite mitun kata paahkaapayiniyuuh aniyuu usikaipuutaih, ekw maak misiwe che nanaayuuhch an shuuminaapuu kaye aniyuuh usikaipuutaih. Namui maak miin kata chii aapatanh. Namui awen uyuu ihtuu wesh e uskaakamihch shuuminaapuu anite e ushkaakwaau usikaipuutaahch piihtaapuutaakanuu.”
MRK.2.23	Peyakwaau e Jewa ayimiheuchiishikaayich Jesus chii pimuhteu anite pahkweshikaniminaahtikw e nihtaauchihtaakanuyikwaauh. Uchischinuhamuwaakanh chii wiicheukuu. Aniyuu maak e ati pimuhteyitwaau chii nanaatwaanamiyuu anit e wanishkwaaskuniyikwaau uyuu pahkweshikaniminaahtikw. 
MRK.2.24	Ekw Phariseech kaa itaatwaau Jesus, “Chekwaan wehchi ihtuutamekw an chekwaan atuch chipaa uhchi ihtuutaakanuu e ayimiheuchiishikaach.”
MRK.2.25	Jesus chii nishkweushiheu e itaat, “Chichii ayimihtaanaawaache masinahiikanihch anit tepaachimaakanuut aniyaa chisheuchimaau David, kaye maak misiwe aniyuuh kaa wiicheukut taan kaa ihtitwaau iskutak kaa wii miichisutwaau. 
MRK.2.26	Chii piihcheuch Chishemanituu uwaaskaahiikanimiihch ekw David kaa muwaat aniyuu kaa payehchisiyich aaihkunaau, ekw kaa ashamaat aniyuuh uwiichewaakanh. Mekwaach Abiathar chii chisheayimiheuchimaawiiche uyuu. Mikw maak ayimiheuchimaauch iteyihtaakusuuch chechii muwaawaatwaau uyuu aaihkunaau, wesh ekun e itashtech ayimihewin wiishuweusinahiikanihch.”
MRK.2.27	Ekw uyuu maahchishtai kaa ati itwet Jesus, “Chishemanituu chii ushihtaau e ayimiheuchiishikaayich che wiichihiikuyich naapeu, namui uhchi ushiheu naapeuh mikw ayimiheuchiishikaau wiishuwewinh chechii nanaakatuweyihtamiyich. 
MRK.2.28	Iinuu Ukusisa maak, mechim e ayimiheuchiishikaayich tipeyihtam.”
MRK.3.1	Peyakwaau miin Jesus e piihchet Jewa ayimiheukamikuhch chii ihtaayuuh anit naapeu e maaskaniyich utihchiyuu. 
MRK.3.2	Chii ihtaayuuh kaye anit aweyuuh e wii naanituu mamishimikut Jesus ekw naashch kaa naanaakachihiikut chechii aahch miinawaachihiiweyikwen e ayimiheuchiishikaayich. 
MRK.3.3	Jesus chii iteu aniyuu naapeu kaa maaskaniyich utihchiyuu, “ashtam ute niikaanaanihch.” 
MRK.3.4	Ekw Jesus kaa kakwechimaat aniyuu iinuu anit kaa ihtaayich, “Taan e itashtech wiishuwewinihch chechii ihtuutamuwaauhkupane e Jewa ayimiheuchiishikaach. Taan maauch meywaashich chechii ihtuutaman chekwaan. E miyutuutaman maak e machituutaman, e pimaachihtaayin maak e wanaachihtaayin.” Anichii maak anit kaa ihtaatwaau namui mitun uhchi chishtuuch. 
MRK.3.5	Jesus chii chishuwaasuu e kanawaapamaat eyuu maak chii misimitehiiskaakuu aniyuu e siipihtamiyich. Ekw kaa itaat aniyuu naapeu kaa maaskaniyich utihchiyuu, “Tashupayihtaah chitihchii.” Chii tashupayihtaau maak an naapeu aniyuu utihchii, ekw maak kaa miinuwaachihtaakanuyich aniyuu utihchii, mwehch aniyuu kutachiyuu utihchii kaa ishi miywaayich ekun kaa ishinaakuniyich aniyuu utihchii kaa maaskaniyich.
MRK.3.6	Ekw anichii Phariseech chii ati wiiwiyuuch anit Jewa ayimiheukamikuhch. Ekw tiiwehch kaa nituwaapamaatwaau aniyuuh aweyuuh Herod kaa wiichihaayich ekw kaa nishtawiitwaau. Chii aayimuutamuch taan chipaa chii ihtuuch chechii nipahaatwaau Jesus.
MRK.3.7	Jesus chii chistuhteu e wiicheukut uchischinuhamuwaakanh, ekw anite Galilee saakahiikanihch kaa ituhtetwaau. Mihchetu maak aweyuu chii nuushuushkaakuuch. Nanaahkuu chii uhtuhteyuu, Galileehch chii uhtuhteyuu kaye Judeahch, 
MRK.3.8	kaye Jerusalemihch, Idumeahch, kaye maak akaamihch aniyuu Jordan siipiiyuu chii uhtuhteyuuh. Eyuu maak Tyre ekw maak Sidon kaa ishinihkaateyikwaauh ihtaawinh chii uhtuhteyuuh. Chii pehtamuwaakupanenich uchii awenichii misiwe taan kaa aihtiyich Jesus ekw kaa wii pechi nituu nituhtawaatwaau. 
MRK.3.9	Jesus chii iteu uchischinuhamuwaakanh chechii ayeskuushtaayich utiyuu chek nituweyihtaakuniyiche chechii puusit wesaa siihchiskaakute aweyuu. 
MRK.3.10	Wesh aniyuu mihchetu aweyuuh e chii miinuwaachihaat ekw mihchetu kutak aweyuuh nanaahkuu e itaaspineyich kaa pechi kakuhkunituyich e wii taahtinikut. 
MRK.3.11	Machiahchaahkuch maak michihpin wiyaapamaatwaau Jesus chii ihtuutaweuch aniyuuh aweyuuh kaa piihchishkuwaatwaau chechii pahchishiniyich uhchishkuu Jesus e ihtaayich ekw kaa uhchi tepwetwaau anichii machiahchaahkuch e itwetwaau, “Eukw chiya Chishemanituu Ukusisa.” 
MRK.3.12	Jesus maak suuhk chii ayimiheu e itaat ekaa chechii wiihtamuwaayich aweyuu awen e aawit.
MRK.3.13	Ekw Jesus kaa shaakachuwet wachiyuu. Ekute kaa wiishaamaat aniyuu kaa wiyaapamaat. Chii naatikuu maak. 
MRK.3.14	Ekw niishushaap kaa wiyaapamaat chechii papaawiicheukut kaye chechii chihchitishahwaakanuyich chechii kacheskweyich. 
MRK.3.15	Kaye chii miyeu tipeyihchichewiniyuu chechii wiiwiitishihwaayich machiahchaahkwa. 
MRK.3.16	Maauyuuh kaa wiyaapamaat, Simon, eukun uyuu Peter kaa ishinihkaataat Jesus, 
MRK.3.17	ekw miin James, Zebedee ukusiyuuh, ekw maak John, James wiichishaanh. Uyuuh Jamesa ekw maak John Boanerges chii ishi nispiwiiheu Jesus. Uyuu maak kaa ishi nispiwiihaat nimischuuch ukusiwaauh ishi itweshtamaataakanuuyuu. 
MRK.3.18	Ekw miin uyuuh kaa wiyaapamaat, Andrew, Philip, Bartholomew, Matthew, Thomas, ekw maak James. Uu maak James, Alphaeus chii ishinihkaasuyuuh uhtaawii. Thaddaeus chii ishinihkaasuu miin kaa wiyaapamaakanuut, ekw miin kutak Simon kaa ayimihewaatisiit kaa ishinihkaataakanuut, 
MRK.3.19	ekw maak Judas Iscariot an che wiyeshipachishtinaat Jesus, eukw uyuu miin kaa wiyaapamaat.
MRK.3.20	Ekw kaa chiiwet Jesus taanite aniyuu mekwaach kaa ihtaat. Ekw miin kaa mihchetiyich aweyuu e pechi maausikuyich. Chek namui mechim uhchi ishpishiyuuch Jesus ekw maak uchischinuhamuwaakanh chechii miichisutwaau. 
MRK.3.21	Iskutak maak aniyuuh kaa peshutaahkumaat piyehtamiyich uyuu chii nituwaapamikuu chechii chistuhtahiikut anit uhchi wesh chii iteyimikuu aweyuu ekaa kuiskukuteyich umituneyihchikan. 
MRK.3.22	Kaye anichii wiishuwewiniyuu kaa chiskutamaachetwaau mekwaach chii ihtaauch anit. Jerusalemihch chii uhtuhteuch. Chii iteuch maak, “Beelzebul, machi ahchaahkuch uchimaamuwaauh piihchishkaakuu. Eukunh aniyuuh maayikut mitewiniyuu chechii wiiwiitishihwaat machiahchaahkwa.” 
MRK.3.23	Ekw Jesus kaa wiishaamaat ekw kaa ayimihaat tipaachimuwin chiskutamaachewinh e aapachihtaat, “Taanite chechii uhchi wiiwiitishihwaat machimanituu machimanituuh. 
MRK.3.24	Wesh michihpin awenichii peyakw aschiiyuu kaa uhchiitwaau machipaihkahtaatutwaawenich namui mitun kata uhchi miyupayuuch anit utaschiiwaahch. 
MRK.3.25	Maak peyakutenuu awenichii machipayihkahtaatutwaawenich namui mitun kata uhchi miyupayuuch. 
MRK.3.26	Machimanituu maak muyaam e nishkuushtaasut ishinaakusite, mitun e papahkaanihiisut namui kata chii ishikaapuu. Kata piikupayiniyuu uchimaawin. 
MRK.3.27	Namui mikw kata chii ishi piihcheweu awen e suuhtisiyich naapeu wiichiihch chechii nituu kachemutamuwaat, paatishkaan maahkupitaate ekw yaakw chechii utinamuwaat taan e ishi tipiyeusiyich.”
MRK.3.28	“Taapwe wesin chititinaawaau, kata wepeyihtamuwaakanuuch awenichii misiwe umachihtwaawinawaauh nesht taan e ishi machaayimuumaatwaau aweyuuh. 
MRK.3.29	Mikw maak an awen che paashtaamaakwe Kaa payehchisiyich Ahchaahkwa namui wiiskaat kata uhchi wepeyihtamuwaakanuu. Kaachiche kata nishuuwanaachimaakanuu uyuu e ishi machituutahk.” 
MRK.3.30	Eukw uyuu kaa ishi wiihtamuwaat Jesus aniyuuh ayimihewin wiishuwewiniyuu kaa chiskutamaacheyitwaauh wesh chii itikuu e piihchishkaakut machiahchaahkwa.
MRK.3.31	Chii uhchi takushiniyuu Jesus ukaawii kaye wiichishaanh. Wiiwiitamihch anite chii niipuuyuuh ekw kaa piihtetishahwaayich aweyuuh chechii nituu wiishaamaayich Jesus. 
MRK.3.32	Chii mihchetiyuuh aweyuuh e waaskaapishtaakut Jesus. Ekw kaa itikut, “Wiiwiitamihch aahchin ihtaauch chikaawii ekw maak chiichishaanich, chiwiishaamikuch.” 
MRK.3.33	Ekw Jesus kaa itwet, “Awen maak nikaawii kaye awenichii niichishaanich.” 
MRK.3.34	Misiwe chii aitaapuu e kanawaapamaat aniyuu aweyuu kaa waaskaapishtaakut ekw kaa itwet, “Maauchii niichishaanich kaye eukuu nikaawii. 
MRK.3.35	An awen che ihtuutamukwe Chishemanituu utiteyihtamuwiniyuu eukun an wiichishaaniyaan kaye eukun an wiichishaaniskwemiyaan kaye eukun an wekaawiyaan.”
MRK.4.1	Peyakwaau miin e chiskutamaachet Jesus yaayeu Galilee saakahiikanihch, chek chii ati mihchetiyuu aweyuu e pechi nituhtaakut. Ekw kaa puusit utiyuu, kaa akumut anit saakahiikanihch. Ekw aniyuu mihchetu aweyuu kaa pechi takushiniyich e wii nituhtaakut anite yaayeu chii ihtaayuuh. 
MRK.4.2	Mistahii maak chii chiskutamuweu tipaachimuwin chiskutamaachewinh e aapachihtaat. Chii iteu maak, 
MRK.4.3	“Nituhtamukw maa, Peyakwaau naapeu chii nituu nihtaauchihcheu anite unihtaauchihchikan aschiihch. 
MRK.4.4	Aniyuu maak e aschewepinahk shuuminh pasch anite patuteskanuu chii pahchishtiniyuuh, ekw piyeshiisha misiwe kaa miichiyich. 
MRK.4.5	Kutak shuuminh e asiniiyuuniyich chii pahchishtiniyuuh, anite ekaa miihkwaach aschiiyuuniyich, wiipach maak chii saachinihtaauchiniyuuh wesh taapaa uhchi chispakaau anit aschii. 
MRK.4.6	Iskutak maak e ispahahk piisim chii ishkwaateuh aniyuuh nihtaauchihchikanh. Chek chii ati nipiimakanh wesh taapaa uhchi utipiimakanh. 
MRK.4.7	Ekw aniyuu shuumin kaa paahpahchishtihkwaauh anite kaa kaasutewaaskuhkwaau niipisiyaahtikw e ihtakuniyikwaauh, ekute anite chek kaa ati asich nihtaauchihkwaau. Chek maak namui uhchi miyu nihtaauchinh aniyuu kaa nihtaauchihtaakanuuhkwaau e chii chipishkaatuumakahkwaau aniyuu kaa kaawaaskuhkwaau niipisiyaahtikw. Namui maak uhchii miinishuunh. 
MRK.4.8	Pasch maak aniyuu shuumin e miyuskamikaayich ekute kaa ishi pahchihtiniyikwaauh, chii miyu nihtaauchinh uyuuh ekw maak kaa miyu miinishuuhkwaau. Pasch uyuu shuuminh nishtumitanuu nihtaauchihchikanh chii uhchi nihtaauchinh anit uhchi ekw pasch kutwaashumitanuu chii uhchi nihtaauchinh ekw kutak mitaahtumitanuu.” Eukw uyuu tipaachimuwiniyuu kaa wiihtahk Jesus. 
MRK.4.9	Chii iteu maak, “An awen kaa uhtaaukaaut e nahiihtahk maak, yaakwaau kata wii nituhtam.”
MRK.4.10	Iskutak maak miin mikw wiyawaau e ihtaatwaau Jesus, pasch aweyuuh ekw maak aniyuuh niishushaap uchischinuhamuwaakanh, chii kakwechimikuu taan e ishi wiihtamaachemakaniyich aniyuu kaa ishi tipaachimut. 
MRK.4.11	Ekw kaa itaat, “Chichii miikunaawaau chiyawaau chechii chischeyihtamekw an chekwaan kutakach awenich ekaa miyaakanuutwaau chechii chischeyihtahkwaau, eukuu chechii chischeyihtamuwekw Chishemanituu uchisheuchimaawin. Kutakach awenich e aayimuutamuwaakanuutwaau Chishemanituu uchisheuchimaawiniyuu tipaachimuwin chiskutamaachewinh wiihtamuwaakanuuch chechii tipipayihch uu kaa itashtech Chishemanituu utayimuwinihch,
MRK.4.12	Aat e waapahtahkwaau namui chii nisituunamuch nesht suuhk e nituhtahkwaau namui chii nisituhtamuch. Wesh chii nisituunamuwaakupanenich kaye chii nisituhtamuwaakupanenich nipaa pechi chiiwe naatikuch chechii wepeyihtamuukwaau.”
MRK.4.13	Ekw Jesus miin kaa ati itwet, “Namui aa chinisituhtenaawaau chiyawaau e ishi wiihtamaachemakahch uu tipaachimuwin. Taanite maak chechii uhchi nisituhtamekw aniyuuh kutak tipaachimuwin. 
MRK.4.14	An awen kaa waawiihtahk Chishemanituu umiywaachimuwiniyuu muyaam nihtaauchihchesuu shuuminh kaa asihchiwepinahk ishinaakusuu. 
MRK.4.15	Anihiih maak shuuminh patuteskanuu kaa pahchishtihkwaau eukunich uchii awenichii iskutak piyehtahkwaau miywaachimuwiniyuu, tiiwehch machimanituu takushiniyuu e ati utinamiyich aniyuu chipaa ishi nihtaauchiniyuu utehiiwaahch. 
MRK.4.16	Ekw anihiih anite e asiniiyuuhch kaa pahchishtihkwaau eukw uchii awenich tiiwehch mikw kaa ishi utinahkwaau uskach piyehtahkwaau miywaachimuwiniyuu naashch e muuchicheyihtamihiikutwaau. 
MRK.4.17	Mikw maak namui ihtakuniyuu taanite chechii uhchi yaaich nihtaauchitwaau ekw maak namui chineush chii ishikaapuuch. Iskutak nechiskahkwaau e aayimaniyich maak e maayeyimaakanuutwaau aniyuu ayimuwiniyuu uhchi ekut tiiwehch kaa chiiwekaapuutwaau. 
MRK.4.18	Ekw kutakach awenichii muyaam anihiih shuuminh kaa pahchishtihkwaau anite kaa kaasutewaakwaau maaskusuu e ihtakuhkwaauh ekun e ishinaakusitwaau. Eukw uchii kaa pehtahkwaau miywaachimuwiniyuu, 
MRK.4.19	mikw maak aniyuu naashch e mukushkaachishtaatwaau aschiiyuu chekwaayuuh kaye naashch mikw e wii ushuuliyaamitwaau e ihtitwaau kaye pishikw e mushtenahkwaau chekwaayuu chechii ayaatwaau eukw uyuu wehchi chek wanaataniyich utaapwehtamuwinawaau. Ekw maak namui chii miinisuuch upimaatisiiwiniwaahch. 
MRK.4.20	Ekw kutakach awenich muyaam anihiih shuuminh kaa pahchishtihkwaau anite e miyuskamikaach ekun e ishinaakusitwaau. Iskutak piyehtahkwaau miywaachimuwiniyuu tiiwehch utinamuch kaye nuukuniyuu upimaatisiiwiniwaahch muyaam e ati miinishuutwaau e ishinaakusitwaau. Muyaam nihtaauchihchikanh e mista miinishuuhkwaau ekun chek e ati ishinaakusitwaau uchii. Kutakach Nishtumitanuu miinisha chii nihtaauchiniyuuh anit uhchi e ihtaatwaau, ekw kutakach kutwaashumitanuu ekw kutakach mitaahtumitanuu.” Eukw uyuu kaa itaat Jesus aniyuu kaa taapweyimikut.
MRK.4.21	Miin kaa ati itwet Jesus, “Ihtuu aa awen e chii saskahahk waashtenamaakaniyuu shiipaa nipewinihch chechii ashtaat, maak chechii kwetipistaat tapiyuu anit waashtenamaakanihch. Namui aa wiyesh anite wehpemishtaau. 
MRK.4.22	Misiwe chekwaan ekaa kaa nuukuhtaakanuuhch kata nuukuhtaakanuu, ekw an kaa akunahiikanuuhch kata musheshteu. 
MRK.4.23	Nituhtamukw maak, an awen kaa uhtaaukaaut e nahiihtahk maak yaakwaau kata wii nituhtam.”
MRK.4.24	Jesus kaye chii itweu, “Nanaakataweyihtamukw suuhk chechii nituhtamekw. Mikw taan che ishpish miiwewekwe ekun che ishpish miikuyekw kaye chiyawaau. Etituu maak mistahii chika miikunaawaau. 
MRK.4.25	An maak awen kaa ayaat chekwaayuu etituu kata miyaakanuu. Ekw an ekaa kaa ayaat chekwaayuu aat aniyuu taan e ishi apishiish ayaat kata utinikanuuyuu.”
MRK.4.26	Jesus kaye miin chii ati itweu, “Mwehch naapeu kaa asihchewepinaat shuuminh unihtaauchihchikan aschiihch ekun e iteyihtaakuniyich Chishemanituu uchisheuchimaawin. 
MRK.4.27	An naapeu nipaau e tipiskaayich ekw iskutak piyetaapaniyich weniskaat. Nihtaauchiniyuuh maak aniyuuh shuuminh kaa nihtaauchihtaat mikw namui chischeyihtam taanite wehchi nihtaauchiniyikwaau. 
MRK.4.28	Wesh aschii nihtaauchihiiwemakan ekw maak nehtaauchihkwaau anihiih shuuminh. Niishtam saachinihtaauchinh anit e niipisiiuhkwaauh chek e ati chiishi nihtaauchihkwaauh kaye e ati miinishuuhkwaauh. 
MRK.4.29	Utihchipayiche maak che manishikaanuuhch, iskutak miinishuuniikwaawen aniyuuh nihtaauchihchikanh ekw che aapatisit an naapeu e maahmanashahk aniyuuh unihtaauchihchikanh, chimiskushaawesikaniyuu e aapachihtaat.”
MRK.4.30	Ekw uyuu kaa ati itwet Jesus, “Chekwaan maak chechii wiihtamuhkw chechii itweyihkw ekun e iteyihtaakuniyich Chishemanituu uchisheuchimaawin. Chekw tipaachimuwin chiskutamaachewin chechii wiihtamuhkw chechii uhchi chischeyihtaakuhch. 
MRK.4.31	Mwehch an shuumin maauch kaa apishiishiit utah aschiihch mustard kaa ishinihkaataakanuut ekun e ishinaakuhch kihchikiishikw uchimaawin. Naapeu utineu uyuuh shuuminh ekw aschiihch e aaihwaat chechii nihtaauchiyich. 
MRK.4.32	Chek maak e ati nihtaauchiyich. Iskutak maak kaa chiishi nihtaauchiyich eukw uyuu maauch chenwaaskuniyich e tahtiniyikwaauh kutak nihtaauchihchikanh. E ishpish piikwesit uu mistikush piyeshiishach uwachishtunihkaasuuch anite watihkunihch anit e ukaashteyaaskweyaayich.” 
MRK.4.33	Mihchetwaau chii tipaachimuu Jesus uyuuh e iteyihtaakuniyikwaauh tipaachimuwinh e waawiihtamuwaat. Eukw uyuuh kaa aapachihtaat e waawiihtamuwaat miywaachimuwiniyuu. Mikw taan chechii ishpish nisituhtamiyich ekun kaa ishi wiihtamuwaat. 
MRK.4.34	Eukw uyuu pisikw kaa aapachihtaat e ayimihaat aweyuu. Mikw maak iskutak mikw wiyawaau e ihtaatwaau uchischinuhamuwaakanh ekut kaa chii waawiihtamuwaat taan e ishi chiishuwemakaniyikwaau uyuuh tipaachimuwinh.
MRK.4.35	Aniyuu wetaakusiyich, Jesus chii iteu uchischinuhamuwaakanh, “Nete akaamihch isichimetaau.” 
MRK.4.36	Ekw anichii chischinuhamuwaakanich kaa nakataatwaau aniyuuh aweyuuh kaa mihchetiyich ekw kaa puusitwaau aniyuu utiyuu anit kaa ihtaayich Jesus ekw kaa chihchichimetwaau Jesus e puusihaatwaau. Chii ihtakunh kaye kutak chiimaan e ati mushaaupayihkwaau. 
MRK.4.37	Chek chii uhchi mista chiishtiniyuu. Aniyuu maak e puusipahiituyitwaau kiskanh utuutuwaahch, chekaat chii saakaschinepeyuu utuutuwaau. 
MRK.4.38	Anite maak tahkuhiikanihch chii ihtaau Jesus e nipaat e ashpishkweshimut ashpishikweshimuwiniyuu. Chischinuhamuwaakanich maak chii wanishkaaneuch e itaatwaau, “Chischinuhamaachesuu, namui aa wiyesh chika uhchi iteyihten nistaapaaweyaahche.” 
MRK.4.39	Kaa wanishkaat Jesus, ekw kaa itashuwaatahk aniyuu kaa chiishtiniyich chechii puunipayiyich, ekw aniyuu kiskanh kaa itaat, “Chiyaamisiikw, ekun ekw.” Chii nachiiweyuu ekw maak kaa uhchi ywaashtiniyich. 
MRK.4.40	Chii iteu maak Jesus aniyuuh uchischinuhamuwaakanh, “Chekwaan wehchi kushtaachiyekw. Taanite chitaapwehtamuwinawaau.” 
MRK.4.41	Chii mista miskaateyihtamuch maak anichii chischinuhamuwaakanich taan kaa ishi waapahtahkwaau e ispayiyich ekw kaa ititutwaau, “Awen uu waawaach e chiishtiniyich kaye kiskanh e pishichihiikut.”
MRK.5.1	Chek chii misakaauch nete akaamihch, Gerasene kaa ishinihkaateyich aschiiyuu. 
MRK.5.2	Jesus maak kaa kapaat tiiwehch chii pechi nachishkaakuu naapeu machiahchaahkwa e piihchishkaakuyich chiipaischiihch e uhtuhteyich. 
MRK.5.3	Ekute anite chiipaischiihch kaa wiichiit uu naapeu. Namui shaash uhchii itaapihkaasuu aat upuuchishiyaapii e aapataniyikwaau e maahkupitaakanuut. 
MRK.5.4	Mihchetwaau chii maahkupitaakanuyichen utihchii upuuchishiyaapii e aapataniyikwaau kaye usit chii mamechimaapiskahiikanuyuuh. Yaapach maak chii pischipitam aniyuu upuuchishiyaapiyuu kaye chii piikuhtataau aniyuu piywaapiskwa usitihch kaa chikamuyikwaauh. Mitun chii ashpashiheu aweyuu e wii mamechiminikut. 
MRK.5.5	Esikum tipiskaau kaye esikum chiishikaau chii papaa ihtaau anite chiipaischiihch kaye wachiihch pisikw e nanuuhtaakusit nesht e mamaatisusut asiniih e aapachihaat.
MRK.5.6	Waahyuushiish maak chii ihtaau kaa uhchi waapamaat Jesus. Iskutak maak wiyaapamaat ekun kaa ati pechi chihchipahtaat, kaa ati uchihchiihkunipayihut Jesus usitiihch, 
MRK.5.7	ekw kaa tepwet e chishewet e itwet, “Jesus, chiya kaa Ukusiitutaask Chishemanituu maauch kaa ispeyihtaakusit, taan waa ishiihkuyin. Chititin e pehtuut Chishemanituu, ekaawii nanehkaateyimuhiih.” 
MRK.5.8	Eukw uyuu kaa itwet wesh chii itikuu Jesus, “Chiya machiahchaahkw, maachiih wiiwiih anit an naapeu kaa piihchishkuwat.” 
MRK.5.9	Ekw Jesus kaa itaat, “Taan e ishinihkaasuyin.” Chii itikuu maak, “Kaa mihchetitwaau nitishinihkaasun, wesh naashch taapwe nimihchetinaan.” 
MRK.5.10	Ekw naashch kaa wii aayihkamihaat Jesus ekaa chechii itishahwaat aniyuu machiahchaahkwa anite wiiwiitamihch aniyuu aschiiyuu.
MRK.5.11	Chii ihtaauch maak kuuhkuushach anit peshuch, e miichisutwaau anit aniyuu wachiyuu. 
MRK.5.12	Anichii maak machiahchaahkuch chii aayihkamiheuch Jesus e itaatwaau, “Anite pechi itishahunaan anichii kuuhkuushach e ihtaatwaau chechii piihchishkuuchihtwaau.” 
MRK.5.13	Ekun maak kaa ihtuutawaat Jesus aniyuu kaa itweyich. Anichii maak machiahchaahkuch, iskutak kaa wiiwiiskuwaatwaau aniyuu naapeu ekw aniyuu kuuhkuusha kaa aashuupiihchishkuwaatwaau. Ekw anichii kuuhkuushach kaa yaamitaauhchipahiitutwaau anite ishi saakahiikanihch, kaa nishtaapaawetwaau. Wiyesh maak niishwaau chishemitaahtumitanuu chii tashiichenich uchii kuuhkuushach.
MRK.5.14	Anichii maak naapeuch kaa kanuweyimaatwaau uyuu kuuhkuusha chii ushimuuch kaa nituu waawiihtahkwaau anite ihtaawinihch kaye nihtaauchihchikan aschiihch uyuu kaa ispayihch. Chii ispahtaauch maak awenichii anite e wii waapahtahkwaau taan kaa ispayiyich. 
MRK.5.15	Iskutak wehtihtaatwaau Jesus chii waapameuch aniyuu naapeu mihchetu machiahchaahkwa kaa chii piihchishkaakuyich e apiyich anit e chii waaspisukupanen kaye e chiyaameyihtaakusiyich. Chii kushtaatuuch maak iskutak wiyaapamaatwaau uyuu naapeu. 
MRK.5.16	Chii tipaachimuuch anichii kaa waapahtahkwaau taan kaa ispayiyich aniyuu naapeu machiahchaahkwa kaa chii piihchishkaakuyich, kaye chii wiihtamuch taan kaa ispayiyich aniyuuh kuuhkuusha. 
MRK.5.17	Ekw kaa aayihkamihaatwaau Jesus chechii nakatamiyich aniyuu utaschiiwaau.
MRK.5.18	Jesus maak e ati puusit utiyuu, an naapeu kaa chii piihchishkaakut machiahchaahkwa naashch chii wii wiicheweu Jesus. 
MRK.5.19	Namui maak uhchi pachishtinikuu Jesus chechii wiichewaat. Chii itikuu, “Maachiih chiiwe, nituwaapamach chiwiichewaakanich neshta chiwaahkumaakanich, che wiihtamuutwaau taan kaa ishi miyutuutamaask Chishemanituu, kaye taan kaa ishi chistimaacheyimisk.”
MRK.5.20	Ekw an naapeu kaa chistuhtet misiwe kaa papaa ituhtet aniyuu aschiiyuu Mitaahtu Ihtaawinh kaa ishinihkaateyich e waawiihtahk taan kaa ihtuutamaakut Jesus. Misiwe maak aweyuuh kaa pehtaakut taan kaa ishi wiihtahk chii miskaashtamiyuuh.
MRK.5.21	Ekw miin kaa aashuuhahk Jesus aniyuu saakahiikaniyuu. Iskutak maak mesikaat nete akaamihch chii mista mihchetiyuu aweyuu e pechi naasipetutaakut. 
MRK.5.22	Peyakw naapeu Jairus e ishinihkaasut chii pechi utisipayihuu Jesus usitiihch. Eukuu peyakw naapeu kaa niikaanishkahk ayimiheukamikuyuu. 
MRK.5.23	Chii nitutamuweu Jesus e itaat, “Shaash chekaat nipuu nitaanish. Chiwiishaamitin chechii pechi saaminat chechii miinuwaatisiit ekw maak namui kata uhchi nipuu.” 
MRK.5.24	Jesus maak chii wiicheweu uyuu naapeu.
MRK.5.24	Mihchetu aweyuu chii wiicheukuu e kakataaushkaakut e ishpish mihchetiyich. 
MRK.5.25	Chii ihtaau anit peyakw iskweu shaash niishushaap pipunh e chii itaaspinekupane e wanihtaat maan mihkuyuu. 
MRK.5.26	Aat e chii nituwaapamaat nanaahkuu nituhkuiin chechii wiichihiikut yaapach chii nanehkaateyimuhiikuu uyuu kaa itaaspinet. Chek maak chii mestinam misiwe ushuuliyaam e chiishiihkawaat uyuu nituhkuiin. Yaapach maak ekun kaa ihtit e wanihtaat maan mihkuyuu. Etituu kaye chii ati aahkusuu. 
MRK.5.27	Chii pehtamukupane taan kaa itaachimaakanuyich Jesus ekw aniyuu e pechi wiichihiiwet anit e mihchetinaanuyich chii wii peshuwaapameu Jesus e iteyihtahk, 
MRK.5.28	“Aat mikw taahtinamuche uchekwaanim nika chii miinawaatisiin.”
MRK.5.29	Chii taahtinamuweu utakuhpiyuu ekw tiiwehch kaa chipihtashikuniyich umihkw. Kaye chii muushihtaau piihchiyuu taapwe e miinuwaachihaakanuut aniyuu kaa itaaspinet. 
MRK.5.30	Jesus maak tiiwehch chii chischeyihtam miinuwaachihiiweu suuhkaatisiiwiniyuu e chii wiiwiipayiniyich anit e ihtaat uhchi. Kaa kanawaapamaat misiwe aniyuu aweyuu ekw kaa itaat, “Awen kaa pechi taahtinahk nitakuhpiyuu.” 
MRK.5.31	Uchischinuhamuwaakanh maak chii itikuu, “Chiwaapamaauch e ishpish mihchetitwaau awenichii anit waaskaa e ihtaayin yaapach maak e itweyin awen kaa pechi taahtinit.”
MRK.5.32	Ekw kaa aitaapit Jesus e naanituwaapamaat aniyuu aweyuu kaa taahtinikut. 
MRK.5.33	Ekw maak an iskweu e chischeyihtahk taan kaa ihtuutamuwaakanuut, chii pechi utisipayihuu Jesus e ihtaayich e nanamipayit e ishpish sechisit. Ekw kaa wiihtamuwaat wiya e chii taahtinaat. 
MRK.5.34	Ekw Jesus kaa itaat uyuu iskweu, “Nitaanish, chitaapwehtamuwin chimiinuwaachihiikuun. Maachiih maak chiyaameyihtamuwin ayaah. Wesh shaash taapwe chimiinuwaatisiin.”
MRK.5.35	Mekwaach maak eshkw e ayimit Jesus chii uhchi takushiniyuu aweyuuh anite Jairus e ihtaayich e uhtuhteyitwaau chechii pechi wiihtamuwaatwaau Jairus shaash ekaa pimaatisiyich utaanisa. Chii iteuch maak ekaa iteyihtaakuniyich etituu chechii utamihaayich chiskutamaachesuu.
MRK.5.36	Jesus maak namui uhchi aapatahtuweu uyuuh ekw kaa itaat aniyuu Jairus, “Ekaawii kushtaach, mikw taapwehta.” 
MRK.5.37	Ekw Jesus namui uhchi pachishtineu aweyuu chechii nuushuushkaakut mikw Peter, James ekw maak aniyuu wiichiiniyuu John. 
MRK.5.38	Iskutak wetihtamuwaatwaau Jairus wiichiyuu chii waapameuch aniyuu aweyuu anit kaa ihtaayich naashch e itihtaakusiitwaauh, e uhchikuwaapiitwaau kaye e taachikwemaatuyitwaau. 
MRK.5.39	Iskutak Jesus kaa piihchet aniyuu waaskaahiikaniyuu chii itweu, “Chekwaan wehch naashch itihtaakusiyekw. Chekwaan wehchi uhchikwaapiyekw. Taapaa nipuu uu ishkwesh mikw wesin nipaau.”
MRK.5.40	Piskunuu mikw chii ushinaakuu uyuu kaa itaat. Ekw misiwe kaa wiiwiitishihwaat. Ekw an awaash ukaawii, kaye uhtaawii ekw maak aniyuu Jesus kaa wiishaamaat eukun mikw uyuu kaa pachishtinaat chechii piihcheyich anite e ihtaayich aniyuu awaasha. 
MRK.5.41	Kaa utinamuwaat utihchiyuu aniyuu awaasha, kaa itaat, “Talitha, koum.” Ishkwesh, “Wanishkaa chititin,” ishi itweshtamuwaataakanuu uu.
MRK.5.42	Tiiwehch maak chii wanishkaau an ishkwesh kaa ati papaamuhtet. Wiyesh chii niishushaapuneshiiche uu ishkwesh. Misiwe maak anichii anit kaa ihtaatwaau naashch chii miskaateyihtamihiikuuch kaa waapahtahkwaau taan kaa ispayiyich. 
MRK.5.43	Jesus maak chii itashumeu ekaa chechii wiihtamuwaayich kutak aweyuu taan kaa ispayiyich. Ekw kaa itaat chechii miyaakanuyich aniyuu ishkwesha chekwaayuu chechii miichiyich.
MRK.6.1	Chii nakatam Jesus aniyuu anit kaa ihtaat ekw kaa ituhtet anite aniyuu ihtaawiniyuu kaa nihtaauchinaakanuut, Nazareth kaa ishinihkaateyich. Chii wiicheukuu maak uchischinuhamuwaakanh. 
MRK.6.2	Aniyuu maak kaa Jewa ayimiheuchiishikaayich chii chiskutamaacheu anite ayimiheukamikuhch. Chii mihchetiyuu aweyuu anit kaa ihtaayich e nituhtaakut. Misiwe maak anichii iinuuch chii miskaashtuweuch taan kaa itweyich. “Taanite wehtinahk uyuu kaa itwet,” chii itituuch. Kaye chii itweuch, “Taapwe kachehtaaweyihtamuuhtaakusuu.” Chii itweuch kaye, “Taanite wehchii ihtuutahk uyuuh maamishkaach chekwaayuuh. 
MRK.6.3	Namui aa eukw uyuu kaa mistikunaapewiyich Mary ukusisa. Namui aa eukw uyuu wiichiinuuwaau James, Joses, Judas ekw maak Simon. Namui aa utah wiichiyuu kaye uwiichishaaniskwemh.” Eukw uyuu kaa ishi kakwechimitutwaau wesh taapaa uhchi nahiiskaakuuch taan kaa ihtiyich Jesus. 
MRK.6.4	Ekw Jesus kaa itaat, “An awen kaa uchischiwehiichesuut chisteyimaakanuu aihch ihtaawinihch ekw anit tipiiwe utaschiihch e ihtaat namui aapateyimaakanuu. Namui mechim chisteyimikuu uwaahkumaakan kaye aniyuuh anit e peyakuteusiit kaa ihtaayich.” 
MRK.6.5	Aniyuu maak ekaa uhchi taapwehtamiyich namui uhchi ihtuutam maamishkaach chekwaayuuh anit, mikw pasch aniyuuh kaa aahkusiitwaauh chii saamineu, chii miinuwaachiheu maak. 
MRK.6.6	Chii maamishkaateyimeu maak aniyuu e ishpish ekaa taapweyimikut.
MRK.6.6	Chii achineskam maak aniyuuh ihtaawinisha e papaa chiskutamaachet. 
MRK.6.7	Chii wiishaameu aniyuu niishushaap uchischinuhamuwaakanh ekw kaa chihchitishahwaat e naaniishuhteyich. Chii miyeu tipeyihchichewiniyuu kaye suuhkaatisiiwiniyuu chechii tipeyimaayich machiahchaahkwa. 
MRK.6.8	Chii itashumeu maak ekaa mitun chekwaayuu chechii ayaayich, mikw siskahuun chechii ayaayich. Chii itashumeu ekaa mechim miichimiyuu chechii ayaayich, maak niimuutaaniyuu chechii ayaayich kaye ekaa mechim chechii niimishuuliyaaweyich. 
MRK.6.9	Chii iteu mikw aniyuu maschisin kaa chichishkamiyich che ayaayich. Kaye ekaa kutachiyuu pachuuyaaniyuu chechii ayaayich. 
MRK.6.10	Chii iteu kaye, “Anit che piihtakahiikwekwe waaskaahiikan ekut anit ihtaakw paatish nakatamekwe an ihtaawin. 
MRK.6.11	Ekaa maak wii piihtakahiikuyekwe maak ekaa wii nituhtaakuyekwe, nakatamekwe an ihtaawin che pahpuusiteshimuyekw. Eukuu che ihtiyekw e nuukuhtaayekw e ayaakwaamimekuch anichii iinuuch anit kaa ihtaatwaau.” 
MRK.6.12	Ekw maak kaa chistuhtetwaau anichii chischinuhamuwaakanich kaa nituu kacheschimaatwaau aweyuu chechii kweskaatisiyich. 
MRK.6.13	Chii wiiwiitishihuweuch machiahchaahkwa kaa piihchishkuwaayich aweyuu kaye chii tuumineuch mihchetu aweyuu kaa aahkusiyich, chii miinuwaatisiyuu maak.
MRK.6.14	Chisheuchimaau Herod maak chii pehtam taan kaa ispayiyich, wesh chii mishihtepayiyuu taan e itaachimaakanuut Jesus. Pasch awenichii chii itweuch, “John siikahaahtaacheu iskachii uu, chii wanishkaanaakanuukupane nipuwinihch uhchi. Eukw uyuu wehchii ihtit uyuuh maamishkaach chekwaayuuh chechii ihtuutahk.” 
MRK.6.15	Ekw kutakach awenichii kaa itwetwaau, “Elijah uu.” Ekw miin kutakach kaa itwetwaau, “Eukuu peyakw uchischiwehiichesuu anite weskach kaa chii chischiwehiichet.”
MRK.6.16	Herod maak piyehtahk uyuu e iinaanuyich chii itweu, “John siikahaahtaacheu uu. Eukuu kaa chimistikwaanehuuk, miin kaau pimaatisiyuu.” 
MRK.6.17	Wiya Herod chii itashuweche chechii maakunaakanuyich John kaye chechii maahkupitaakanuyich ekw maak chipahutuukamikuhch chechii chipahwaakanuyich. Wiichiskweu Herodias chii ihtuutamuweu uyuu wehchii ihtuutawaat John. Uyuu iskweu kaa wiichimaat Herod wiichiinuu Philip aniyuu chii wiichiskwewiyuu. 
MRK.6.18	John chii Iteche aniyuu Herod, “Chipiikunen wiishuwewin e wiichiskwewiyin chiichiinuu wiichiskeu.”
MRK.6.19	Ekw an Herodias namui uhchi nahiiskaakuukupane aniyuu taan kaa itweyich John ekw kaa nituweyimaat chechii nipahaakanuyich. Mikw maak namui uhchii ihtuutam uyuu, 
MRK.6.20	wesh Herod chii kushteu aniyuu John, e chii chischeyimaat e kuiskutaatisiyich kaye e payehchisiyich. Eukw maak uyuu wehch ekaa uhchi wii pischeyimaat. Chii miyeyimeu e nituhtawaat aat muush e chii mukushkaateyihtamihiikuwaat taan kaa itweyich tahtwaau e nituhtawaat.
MRK.6.21	Chek maak chii nihiipayuu Herodias chechii ihtit taan kaa wii ihtit. Herod chii tipiskam. Chii wiishaameu misiwe aweyuu maauch niikaan kaa iteyihtaakusiyich e chisheuchimaau aapatisiyich. Chii wiishaameu kaye nitupayuu uchimaauh, kaye naapeuh kaa uchimaaweyihtaakusiitwaau anit Galilee aschiihch kaa ihtaayitwaauh. 
MRK.6.22	Aniyuu maak Herodias utaanisa chii pechi niimiyuu ekw naashch kaa miyeyihtamiyich Herod kaye misiwe aniyuu aweyuu kaa wiishaamaakanuyich. Ekw chisheuchimaau Herod kaa itaat aniyuu ishkwesha, “Pechi wiihtamuu chekwaan chipaa miyeyihten ayaayin. Mikw che ishi nituweyihtamuwane eukun an che miitaan.” 
MRK.6.23	Chii itweu kaye cheshtinaash che ihtuutamuwaat che ishi nitaweyihtamiikwen. Chii iteu, “Mikw chekwaan che nitaweyihtamuwane chika miitin, aat aapihtuu an aschii anite wechimaawiyaan nitaweyihtamane yaapach chika miitin.”
MRK.6.24	Ekw kaa wiiwiit an ishkwesh kaa nituu kakwechimaat ukaawii e itaat, “Chekwaan che nituweyihtamaan.” Ekw kaa itikut, “John siikahaahtaacheu ustikwaan.” 
MRK.6.25	Ekw an ishkwesh tiiwehch kaa ispahtaat anite aniyuu chisheuchimaau Herod e ihtaayich kaa nituu itaat, “Anuhchiish nitaweyihtamuwaan John siikahaahtaacheu ustikwaan chechii petaakanuyich wiyaakanihch e asteyich.”
MRK.6.26	Nuwach chii macheyihtam an chisheuchimaau uyuu kaa ishi kakwechihcheyimuyich, waawaach wii shaash e chii itaat cheshtinaash che ihtuutamuwaat mikw taan che ishi nitaweyihtamiikwen kaye maak aniyuu e chii mihchetinaanuyich anit mekwaach uyuu kaa itaat kiipaa namui uhchi wii piikunam aniyuu taan kaa itaat. 
MRK.6.27	Tiiwehch kaa chihchitishahwaat shimaakanisha e chii itashumaat chechii petaayich John ustikwaaniyuu. Ekw an shimaakanish kaa ituhtet anite chipahutuukamikuhch anite John kaa ihtaayich kaa nituu chimistikwaaneshwaat. 
MRK.6.28	Wiyaakanihch kaa ashtaawaat aniyuu ustikwaaniyuu ekw kaa nituu miyaat aniyuu ishkwesha ekw an ishkwesh ukaawii kaa miyaat. 
MRK.6.29	John maak uchischinuhamuwaakanh iskutak piyehtamiyich uyuu chii nituwaapahtamuweuch wiiyuuyuu ekw kaa nituu nahiikamuwaatwaau.
MRK.6.30	Jesus utapwaastalimh miin wiyaapamikut chii wiihtamaakuu misiwe taan kaa aihtiyiyich kaye taan kaa ishi chiskutamaacheyich. 
MRK.6.31	Naashch maak chii mihchetiyuu aweyuu e takushiniyich e pechi nituwaapamikutwaau ekw namui mechim uhchi ishpishiyuuch chechii miichisutwaau. Ekw Jesus kaa itaat aniyuu uchischinuhamuwaakanh, “Aashtamukw mikw chiyawaau anite ekaa ihtaanuuhch, che aashteyeskusiyekw.” 
MRK.6.32	Ekw kaa aashuuhahkwaau, anite kaa ati isichimetwaau ekaa ihtaanuyich.
MRK.6.33	Mihchetu maak aweyuu chii waapamikuuch kaye tiiwehch chii nisituunaakuuch kaa waapamikutwaau. Nanaahkuu maak ihtaawinihch chii uhchipahiituuch e wii utihtahkwaau anite kaa wii isichimeyich Jesus neshta aniyuuh uchischinuhamuwaakaniyuuh. Anichii maak iinuuch chii wii atushkuweuch nete che naatakahamiyich. 
MRK.6.34	Iskutak Jesus kepaat aniyuu utiyuu chii waapameu aniyuu iinuuh e mihchetiyich. Naashch maak chii muushihtaau e chistimaacheyimaat mwehch maanishchaanishach ekaa ayaawaatwaau maanishchaanishuiinuu che naanaakachihiikutwaau e ishinaakusitwaau. Ekw kaa chiskutamuwaat mihchetu chekwaayuuh. 
MRK.6.35	Aniyuu maak e ati utaakushiyich anichii chischinuhamuwaakanich chii naateuch Jesus ekw kaa itaatwaau, “Shaash chihchiwe utaakushuu kaye maak namui ihtakun ihtaawin utah uu kaa ihtaayihkw. 
MRK.6.36	Chihchitishahuuch uchii iinuuch chechii nituu utinahkwaau chekwaayuu che miichitwaau anite aniyuuh ihtaawinh peshuch utah waaskaa kaa ihtakuniyikwaauh.”
MRK.6.37	Jesus maak chii nishkweushiheu e itaat, “Chiyawaau miyaahkuch chekwaayuu che miichitwaau.” Kaa kakwechimaatwaau e itaatwaau, “Niyaan aa chinitaweyiminaan niishwaau mitaahtumitanuu shuuliyaawaanaapiskushach chechii ishpish aapachihiichihtwaau e utinachiht aaihkunaau chechii miichisutwaau uchii iinuuch.” 
MRK.6.38	Ekw Jesus kaa itaat, “Taan maak e ishpish ayaawekw aaihkunaau. Maachiih nituu chischeyihtamukw.” Iskutak maak kaa nituu chischeyihtahkwaau ekw kaa nituu wiihtamuwaatwaau Jesus, “Niyaayinuuch aaihkunaauch ekw maak niishu namesach ihtaauch.”
MRK.6.39	Ekw maak Jesus kaa itaat uchischinuhamuwaakanh chechii itaayich aniyuuh iinuuh chechii maminepiyich anit mashkushiihch. 
MRK.6.40	Kaa ati waweyapihiisutwaau anichii iinuuch, e maamitaahtumitanewepitwaau kaye e naaniyaainumitanewepitwaau. 
MRK.6.41	Ekw Jesus kaa utinaat aniyuu niyaayin aaihkunaau kaye aniyuu niishu namesa, ishpimihch kaa ishi tastasaapit e nanaaskumaat Chishemanituu. Chii pahpihkwepiteu misiwe aniyuuh aaihkunaauh, ekw kaa miyaat uchischinuhamuwaakan chechii maatinaweyich. Kaye aniyuuh niishu namesa chii maatinamuweu chechii maatinamuwaayich misiwe aweyuuh anit kaa ihtaayich chechii miichisuyich. 
MRK.6.42	Misiwe maak awen chii miichisuu kaye chii tepimiichisuu. 
MRK.6.43	Ekw anichii chischinuhamuwaakanich kaa maamuushtinahkwaau ishkushtawaaniyuu. Niishushaap maak utapiiwath chii saakashchinihtaauch aniyuu kaa ishpish iskupuwaakanuyich aaihkunaauh kaye namesa. 
MRK.6.44	Niyaayinwaau chishe mitaahtumitanuu maak chii itashuwaakupanenich naapeuch kaa ashamaakanuutwaau.
MRK.6.45	Jesus maak tiiwehch chii itashuwaateu uchischinuhamuwaakanh chechii puusiyich, niikaan chechii isichimeyich nete aniyuu ihtaawiniyuu akaamihch kaa ihtakuniyich, Bethsaida kaa ishinihkaateyich. Ekut kaa ihtaat wiya, kaa itaat aniyuuh iinuuh anit kaa ihtaayich chechii chiiweyich. 
MRK.6.46	Iskutak maak kaa waachiyemaat aniyuuh iinuuh ekw wachiyuu kaa shaakachuwet Jesus, kaa nituu ayimihaat anite. 
MRK.6.47	E ati utaakushiyich maak tetaaukaam chii ihtaauch anichii chischinuhamuwaakanich. Mekwaach paahkwaahch chii ihtaau wiya Jesus. 
MRK.6.48	Chii waapameu uchischinuhamuwaakanh naashch e maastaayich e pimiskaayich, wesh chii nakaayaasiyuuh. Ekw maak eshkw e tipiskaashiyich wiyesh chistuuch nishtu ekw maak kutwaashch e ispayiyich Jesus chii naateu uchischinuhamuwaakanh nipiihch e pimuhtet. Chipaa ati miyaaskaweu kiipaa, 
MRK.6.49	mikw maak chii waapamikuu anit nipiihch e pimuhtet. “Chiipai” chii iteyimikuu ekw kaa aashihkweyich. 
MRK.6.50	Misiwe chii sechisuuch anichii chishtinuhamuwaakanich iskutak wiyaapamaatwaau Jesus. Jesus maak tiiwehch chii ayimiheu e itaat, “Chiyaameyihtamukw, eukw wesin niya. Ekaawii kushtaachikw.” 
MRK.6.51	Kaa puusitutawaat. Aniyuu maak e ati puusitutawaat ekun tiiwehch kaa ati nachiiweyich. Nuwach maak chii miskaateyihtamuch anichii chischinuhamuwaakanich uyuu e ispayihch. 
MRK.6.52	Wesh taapaa uhchi nisituhtamuch taan e ishi wiihtamaachemakaniyich aniyuu aaihkunaauh kaa ashamaakanuyich niyaayinwaau chishemitaahtumitanuu iinuuh. Namui uhchii nisituhtamuch wesaa e chii maskuutehetwaau.
MRK.6.53	Chii aashuuhamuch aniyuu saakahiikaniyuu chek kaa misakaatwaau nete Gennesaret kaa ishinihkaateyich. Kaa maahkupitahkwaau aniyuu utuutuwaau. 
MRK.6.54	E ati nakatahkwaau maak aniyuu utuutuwaau tiiwehch chii nisituunaakuu Jesus aweyuu. 
MRK.6.55	Ekw anichii iinuuch misiwe kaa aispahiitutwaau aniyuu ihtaawiniyuu e ishpishaayich kaye anite wiiwiitamihch e waawiihtamuwaatwaau aweyuu taanite e ihtaayich Jesus. Taanite maak kaa ati ihtaayich Jesus ekute kaa peshuwaatwaau iiniimuwaauh tehtahiikanihch e pimishiniyich. 
MRK.6.56	Misiwe maak taanite kaa ati ituhtet Jesus ihtaawinihch kaye e utenaauniyich, maak nihtaauchihchikan aschiihch, anichii iinuuch anit kaa ihtaatwaau chii ituhtaheuch utaahkusiiniimuwaau anite muush kaa chii nishtawiinaanuyich e ataawaanuyikwaauh chekwaayuuh. Ekw anichii kaa aahkusitwaau kaa nitutamuwaatwaau Jesus chechii pachishtinikutwaau mikuchik chechii taahtinamuwaatwaau e wanishkwekaniyich utakuhp. Misiwe maak aweyuuh kaa taahtinamiyich utakuhp chii miinuwaatisiyuu.
MRK.7.1	Pasch Phariseech ekw maak pasch anichii wiishuwewiniyuu kaa chischinuhamaachetwaau Jerusalemihch kaa uhtuhtetwaau chii pechi maaushukukaapuuch anit Jesus e ihtaayich. 
MRK.7.2	Naashch chii chiihkaayaapameuch aniyuu chischinuhamuwaakanh aniyuu e kaa uhchi kaasiitihcheyich eshkw ekaa miichisuyich. E chii maak itashuweyich Phariseeh chechii kaasiitihcheyich aweyuu eshkw ekaa miichisuyich.
MRK.7.3	Wesh Phariseech ekw maak misiwe Jewa iinuuch naashch yaakwaau chii nanaakataweyihtamuch chechii ihtuutahkwaau kaye wiyawaau taan kaa chii pechi ihtuutamiyich aniyehkaanaan uhtaawiiwaauh. Namui uhchi miichisuuch paatish kaa ihtuutahkwaau aniyuu taan chipaa ihtuuch e chishtaapautaatwaau utihchiiwaau. 
MRK.7.4	Namui kaye uhchi miichuuch chekwaayuu anite e ataamitunaanuyich e chii uhtinikanuyich paatish kaa chishtaapautaatwaau. Nanaahkuu kaye ihtakuniyuu kutak itashuwewinh e naanaakachihtaatwaau chechii ihtuutahkwaau aniyuuh taan kaa ishi miyaakanuutwaau chechii nanihiihtahkwaau, muyaam aniyuu taan nihaau chipaa ihtuuch e chishtaapautaatwaau uminihkwaakanawaauh ekw maak upiywaapiskuyaakanawaauh. Kaye maak taan chipaa ihtuutaweuch e chishtaapawiyaatwaau utaschihkuwaauh.
MRK.7.5	Ekw anichii Phariseech ekw maak anichii wiishuwewiniyuu kaa chiskutamaachetwaau kaa kakwechimaatwaau Jesus e itaatwaau, “Uchii maa chichischinuhamuwaakanich, chekwaayuu wehchi ekaa ihtuutahkwaau taan kaa ishi pechi aashuu naanaakachihtaatwaau kuuhtaawiinuuch chechii ishi naanaakachihtaakanuyich. Mikw ishi miichisuuch ekaa mechim ihtuutahkwaau aniyuu chipaa ihtuuch e chishtaapautaatwaau utihchiiwaau.”
MRK.7.6	Jesus maak chii ishi nishkweushiheu e itaat, “Chii taapwekupane aniyaa Isaiah kaa wiihtahk taan kaa ishi wiihtamaakut Chishemanituu chechii ishi wiihtahk. Chiyawaau kaa ayimihehkaasuyekw chichii aayimuumikuwaau Chishemanituu kaa itwet,
MRK.7.6	Uchii iinuuch utuuniwaahch nuuhchi chishtaachimikuch, mikw maak namui mitun nitaapateyimikuch utehiiwaahch. 
MRK.7.7	Namui aapataniyuu aniyuu e pechi nuuchiishtuutwaau wesh teyakuch wiyawaau uwiishuwewinawaauh chiskutamaacheuch, namui wii aniyuuh Chishemanituu kaa pechi pachishtinamiyich.
MRK.7.7	eukw uyuu kaa itisinahahk aniyaa Isaiah.” 
MRK.7.8	Jesus chii itweu, “Ekun maak e ihtiyekw chiyawaau. Namui chitaapateyihtamuwaanaawaau taan e itashuwet Chishemanituu ekw aniyuu taan e ishi chiskutamaachet naapeu eukun an teyakuch nenihiihtamekw.”
MRK.7.9	Chii ati itweu miin Jesus, “Taapwe chikaschihunaawaau an e ihtiyekw ekaa aapateyihtamuwekw aniyuu taan kaa itashuwet Chishemanituu chiyawaau taan e ishi chiskutamaacheyekw teyakuch chechii chisteyihtamihiikuyekw. 
MRK.7.10	Wesh chii itweu aniyaa Moses,
MRK.7.10	Chisteyim kuuhtaawii kaye chikaawii kaye chii itashuweu, An awen che maayeyimaakwe uhtaawii maak ukaawii ekush chika nipuu.” 
MRK.7.11	Ekw miin kaa ati itwet Jesus, “Chiyawaau maak chit ishi chischinuhamaachenaawaau ekaa wanipayit awen aniyuu ekaa naatamuwaat uniichihiikw tepiyaahch itaate, ‘Nimihchiiwesin, taapaa chichii wiichihiitinaawaau wesh shaash Chishemanituu nichii miyaau taan chipaa ishi miitinaawaau chiyawaau.’ 
MRK.7.12	Namui wanipayuu chititaawaau uyuu e ihtit. 
MRK.7.13	Uu maak e ishi aashuu chischinuhamaacheyekw chipiikunamuwaanaawaau Chishemanituu utayimuwin. Ihtakun maak mihchetu kutak chekwaayuu e ihtiyekw ekaa kuiskw ishinaakuhkwaauh.”
MRK.7.14	Ekw Jesus miin kaa wiishaamaat aniyuu iinuuh chechii pechi ituhteyich ekw kaa itaat, “Nituhtuukw maa, misiwe e tashiyekw, kaye wii nisituhtuukw taan che itweyaan. 
MRK.7.15	Namui wii chekwaayuu e miichit maak e minihkwet awen kata chii ihtuutaakuu chechii machaatisiit. Aniyuu taan e ishi machayimit maak e ishi machi maamituneyihtahk eukun aniyuu che ihtuutaakut chechii machituutahk. 
MRK.7.16	Chiishpin maak awen piyehtamukwe ekush kata nituhtam.”
MRK.7.17	Iskutak maak nekataat aniyuu kaa pechi maausikukaapuushtaakut chii piihcheu anit waaskaahiikanihch. Ekw aniyuuh uchischinuhamuwaakanh kaa kakwechimikut chechii wiihtamuwaat taan e ishi wiihtamaachemakaniyich aniyuu kaa itwet. 
MRK.7.18	Jesus maak chii itweu, “Namui aa chinisituhtenaawaau kaye chiyawaau. Namui aa chichischeyihtenaawaau taapaa namayeyuu miichimiyuu kaa ihtuutaakut awen wehchi machituutahk, 
MRK.7.19	wesh taapaa utehiihch piihchipayiniyuu aniyuu miichimiyuu anite utatisiihch ekute e ispayiyich ekw maak weyawiipayihtaat.” Uyuu kaa itwet Jesus chii wiihtam misiwe e ishinaakuniyich miichimiyuu e payehkaniyich chechii miichinaanuyich. 
MRK.7.20	Jesus miin chii ati itweu, “Aniyuu taan e ishi machayaat awen utehiihch eukun aniyuu che ihtuutaakut chechii machituutahk maak chechii machayimit. 
MRK.7.21	Wesh anite utehiihch ekute awen naashch nitamukw chechii iteyihtahk kaye nitamukw chechii ihtit, maak chechii kachemutit, chechii nipahiiwet, 
MRK.7.22	maak che pisikwaatisiit, maak chechii mushteneyihtamuwaat aweyuu chekwaayuu e ishi ayaayich, maak chechii machihtwaat, maak chechii wiyeshihiiwet, maak chechii wiinishuwaatisiit, maak chechii uhteyihtahk, kaye chechii machaayimuumaat aweyuu, maak naashch chihchiwe chechii iteyimisut, kaye chechii chiishkwe pimaatisiit. 
MRK.7.23	Misiwe maak uyuu e ishi machituutahk awen piihch anite e ihtaat uhchipayiniyuu eukw maak uyuu mechinaakuhiikut.”
MRK.7.24	Jesus maak chii chistuhteu. Anite aniyuu aschiiyuu peshuch Sidon nesht Tyre kaa ihtakuniyich ekute kaa ituhtet. Tekushinit maak chii piihcheu waaskaahiikaniyuu ekw kaa itashuwet ekaa chechii wiihtamuwaakanuyich aweyuu anit e ihtaat. Mikw maak namui chineush uhchii ishinaakuniyuu uyuu kaa ishi nitaweyihtahk. 
MRK.7.25	Chii ihtaayuuh iskweu e chii pehtamiyich anit e ihtaat ekw tiiwehch kaa nituwaapamikut e pechi pahchishimipayihuyich anite usitihch ishi. Wesh uu iskweu chii ihtaayuuh utaanisa e piihchishkaakuyich machiahchaahkwa. 
MRK.7.26	Uu maak iskweu Greek chii itiskaanesuu, anite Phoenicia kaa ishinihkaateyich ihtaawiniyuu anite itehche Syria aschiihch kaa ihtakuniyich ekute chii pimaatisiiche. Naashch chii aayihkamisiyuu e nitutamuwaat Jesus chechii wiiwiitishihwaayich aniyuu machiahchaahkwa kaa piihchishkaakuyich utaanisa. 
MRK.7.27	Jesus maak chii iteu, “Niishtam anichii Jewa kaa itiskaanesitwaau nipaa wiichihaauch. Namui kuiskw ishinaakun atimuch chechii ishiwepinamuwaakanuutwaau awaasha umiichimiyuu.” 
MRK.7.28	Ekw kaa itwet an iskweu, “Ehe, chitaapwen, tepeyihchicheyin. Mikw maak waawaach anichii atimuch shiipaa miichisuunaahtikuhch kaa ihtaatwaau maamuushkahtamuweuch taan e ishi pinihtaweyich aniyuu awaasha.” 
MRK.7.29	Ekw Jesus kaa itaat, “An e chii ishi nishkweushihiiweyin, maachiih, namui shaash piihchishkaakuu chitaanis aniyuu machiahchaahkwa.” 
MRK.7.30	Chii chiiweu maak an iskweu kaa waapamaat aniyuu utaanisa unipewiniihch e pimishiniyich, taapwe e chii nakatikuwiikupanen aniyuu machiahchaahkwa.
MRK.7.31	Jesus maak chii chistuhteu anit Tyrehch uhchi. Iskutak wetihtahk Sidon mikw chii shaapuhtaweshkam. Ekw anite aniyuu aschiiyuu Mitaahtu Ihtaawinh kaa ihtakuniyikwaauh kaa ishi pimuhtet chek kaa utihtahk Galilee saakahiikaniyuu. 
MRK.7.32	Ekute maak anite kaa ihtaayich aweyuu e petwaakut naapeu ekaa pehtamiyich kaye ekaa nihtaaweyich. Suuhk maak chii wii aayihkamiheuch Jesus chechii saaminaayich aniyuuh naapeu. 
MRK.7.33	Ekw Jesus kaa chistuhtahaat aniyuuh naapeu mikw wiyawaau chechii niishitwaau, ekw kaa puuhchishtuukayenaat, kaye chii shihkuu ekw kaa taahtinamuwaat uteiniyuu. 
MRK.7.34	Ishpimihch maak chii ishi tastasaapuu Jesus e yahkataamut, ekw kaa itaat aniyuu naapeu, “Ephphatha.” Uyuu maak kaa itwet, “Aapahiipayih, ishi itweshtamuwaataakanuu.” 
MRK.7.35	Chii aapahiipayiniyuuh uhtaukaih an naapeu. Kaye aniyuu uteinii kaa aapahkupayiniyiyich ekw naashch kaa uhchi miyu ayimit. 
MRK.7.36	Ekw Jesus kaa itaat aniyuuh iinuuh ekaa chechii wiihtamuwaayich kutak aweyuu uyuu e chii ispayiyich. Mikw maak aat suuhk e chii chistahamuwaat aahch etituu chii papaamaachimuyuuh e waawiihtamuwaayich aweyuuh. 
MRK.7.37	Misiwe maak aweyuu kaa pehtamiyich uyuu naashch chii miskaateyihtamihiikuyuu. Chii itweyuuh maak, “Misiwe chekwaayuu chii miyutuutam. Waawaach chii ihtuutamuweu ekaa kaa pehtamiyich chechii pehtamiyich kaye aniyuuh ekaa kaa nihtaaweyich chechii nihtaaweyich.”
MRK.8.1	Namui chineush anite ishi ekw miin mihchetu awenichii kaa pechi nishtawiitwaau. Iskutak maak ekaa e ihtakuniyich chekwaayuu che miichitwaau Jesus chii wiishaameu uchischinuhamuwaakanh ekw kaa itaat, 
MRK.8.2	“Nichistimaacheyimaauch uchii iinuuch. Shaash nishtu chiishikaauh kaa ishpish ihtaatwaau utah e ihtaauch namui maak shaash ihtakuniyuu chekwaayuu che miichitwaau. 
MRK.8.3	Chiiwetishihuukwaawenich ekaa mechim ashamakwaau kata ishinaakuniyuu chechii aakweyihtahkwaau mekwaach e pimuhtetwaau wesh pasch uchii iinuuch mista waahiyuu chii uhtuhteuch.”
MRK.8.4	Ekw kaa kakwechimikut uchischinuhamuwaakanh, “Taanite maak chechii uhtinahk awen miichimiyuu utah uu e pakwaatiskamikaach misiwe uchii iinuuch chechii ashamaakanuutwaau.” 
MRK.8.5	Jesus maak chii iteu, “Taan tahtu aaihkunaauch e ayaawekuch.” “Niishwaashch itashuuch,” chii iteuch.
MRK.8.6	Ekw Jesus kaa itashuwaataat aniyuuh iinuuh chechii waweyipihiisuyich anit mushtaskamach. Kaa utinaat aniyuu niishwaashch aaihkunaauh, kaa nanaaskumaat Chishemanituuh, ekw kaa pahkwenaat aniyuu aaihkunaau, kaa maamiyaat uchischinuhamuwaakanh chechii maatinaweyich. Ekun maak kaa ihtitwaau anichii chischinuhamuwaakanich. 
MRK.8.7	Chii ayaaweuch eyuu namesa e ayaapishiishiyich, namui uhchi mihchetiyuuh. Jesus chii nanaaskumuu e ayaawaatwaau uyuuh namesa ekw kaa itashuwaataat uchischinuhamuwaakanh chechii maatinaweyich kaye uyuuh. 
MRK.8.8	Misiwe kaa tashitwaau chii miichisuuch kaye chii tepimiichisuuch. Ekw anichii chischinuhamuwaakanich kaa maamuushtinahkwaau aniyuu iskushtawaaniyuu. Niishwaashch maak utipiiwath chii saakashchinihtaauch. 
MRK.8.9	Wiyesh maak newaau chishemitaahtumitanuu chii itashinaanuuyuu anit. 
MRK.8.10	Ekw Jesus kaa itaat aniyuuh iinuuh misiwe chechii chiiweyich. Ekw kaa ati wiichipuusiimaat uchischinuhamuwaakanh nete Dalmanuthaahch kaa isichimetwaau.
MRK.8.11	Chii ihtaauch pasch Phariseech e pechi nituwaapamaatwaau Jesus e pechi machihtaakusitwaau. Chii nanaaskuushiheuch e wii naanituu kakwechihaatwaau, ekw kaa itaatwaau chechii waapahtiikutwaau maamishkaach waapahtiiwewiniyuu kihchikiishikuhch e uhchiimakaniyich. 
MRK.8.12	Jesus maak chii yahkataamuu utahchaahkuhch ekw kaa itwet, “Chekwaan wehchi nitaweyihtahkwaau iinuuch anuhchiish kaa chiishikaayich chechii waapahtiyaakanuutwaau maamishkaach waapahtiiwewiniyuu. Kuiskw chiwiihtamaatinaawaau, namui chika uhchi waapahtiikunaawaau maamishkaach waapahtiiwewin chiyawaau iinuuch anuhchiish kaa pimaatisiyekw.” 
MRK.8.13	Chii nakateu aniyuu Phariseeh ekw kaa puusit miin utihch ekw nete akaamihch aniyuu saakahiikaniyuu kaa isichimet.
MRK.8.14	Anichii chischinuhamuwaakanich mikw peyakw aaihkunaau chii pechi niimaawaakupanenich e chii wanichischisuwaakupanenich ayuwaak chechii ayaawaatwaau. 
MRK.8.15	Jesus chii ishi yaakwaamimikuuch, “Yaakwaakw, ayaakwaamiishtamuwaahkw uhpisikanimuwaau Phariseech kaye maak Herod uhpisikanim.” 
MRK.8.16	Chii ayimitutamuch aniyuu kaa itikutwaau Jesus e itwetwaau, “Ekaa uhchi peshiimuhkw aaihkunaau eukw wehchi itwet uyuu.” 
MRK.8.17	Jesus maak chii chischeyimeu taan e itweyich ekw kaa kakwechimaat, “Chekwaan wehchi aayimuutamekw an ekaa ayaawekw aaihkunaau. Namui aa eshkw chinisituhtenaawaau. Chimaskuutehenaawaau aa kaye chiyawaau. 
MRK.8.18	Chitayaanaawaau mischiishikw, namui aa maak chiwaapahtenaawaau. Kaye mihtuukaih chitayaanaawaau, namui aa maak chipehtenaawaau. Namui aa chichischisinaawaau 
MRK.8.19	kaa pahkwenakwaau niyaayin aaihkunaauch chechii miichisutwaau anichii iinuuch niyaayinwaau chishemitaahtumitanuu kaa tashitwaau. Taan maak kaa tahtihkwaau utiipiiwath kaa saakashchinihtaayekw iskushtawaan kaa maamuushtinamekw.” “Niishushaap,” chii iteuch. 
MRK.8.20	Ekw Jesus kaa itwet, “Iskutak maak kaa papahkwenakwaau anichii niishwaashch aaihkunaauch chechii miichisutwaau anichii newaau chishemitaahtumitanuu iinuuch taan kaa ishpishaach maak iskushtawaan anit.” “Niishwaashch utipiiwath,” chii itweuch. 
MRK.8.21	Jesus maak chii iteu, “Taanite wehchi ekaa chii nisituhtamekw.”
MRK.8.22	Iskutak wetihtahkwaau Bethsaida chii ihtaauch awenichii e peshuwaatwaau naapeu ekaa waapahtamiyich. Naashch chii nitaweyimeuch Jesus chechii saaminaayich aniyuuh naapeu. 
MRK.8.23	Ekw Jesus kaa utinamuwaat utihchiyuu aniyuuh naapeuh ekw kaa wiiwiihtahaat anit aniyuu ihtaawiniyuu. Iskutak maak kaa sihkwaatamuwaat uschiishikuyuuh chii taahtineu ekw kaa itaat, “Chiwaapahten aa chekwaan.” 
MRK.8.24	Chii tastasaapuu an naapeu e itwet, “Ehe, niwaapamaauch awenich, mikw maak mwehch mistikuch e papaamuhtetwaau ekun e ishinuukwaau.” 
MRK.8.25	Jesus miin kaa taahtinamuwaat uschiishikuyuuh. Eukw ekw kaa aapahiipayiniyikwaauh mitun e miinawaachihtaakanuyikwaau, misiwe chekwaayuu chii payehkasinam. 
MRK.8.26	Ekw Jesus kaa chiiwetishihwaat uyuu e itaat, “Ekaawii ituhte anite ihtaawinihch.”
MRK.8.27	Ekw Jesus neshta aniyuuh uchischinuhamuwaakanh kaa ituhtetwaau anite aniyuu ihtaawinh peshuch Caesarea Philippi kaa ihtakuniyikwaauh. E ati pimuhtetwaau chii kakwechimeu, “Taan e ishi ayaaweyimitwaau iinuuch.” 
MRK.8.28	Chii iteuch maak, “Pasch awenich itweuch John siikahaahtaacheu e aawiyan, ekw kutakach itweuch Elijah e aawiyan, ekw miin kutakach peyakw uchischiwehiichesuu chititeyimikuch.” 
MRK.8.29	Ekw Jesus kaa itaat, “Chiyawaau maak wii, awen niya e iteyimiyekw.” Peter chii iteu, “Eukw chiya Christ.” 
MRK.8.30	Ekw Jesus kaa itashumaat aniyuuh uchischinuhamuwaakanh ekaa chechii wiihtamuwaayich kutak aweyuu uyuu.
MRK.8.31	Ekw Jesus kaa chihchi chischinuhamuwaat uchischinuhamuwaakanh e itaat, “Nituweyihtaakuniyuu Iinuu Ukusisa chechii mista wiisacheyihtamihaakanuyich kaye namui chika uhchi aapateyimikuu aniyuu Jewa iinuuh kaa niikaanishkuwaayich kaye aniyuuh kaa niikaanapiyich ayimiheuchimaauh kaye aniyuuh wiishuwewiniyuu kaa chischinuhamaacheyitwaauh. Kata nipahaakanuu, mikw maak iskutak nishtu chiishikaau utihchipayihche kata wanishkaau nipuwinihch uhchi.” 
MRK.8.32	Uyuu maak kaa ishi ayimihaat naashch chii piyekaschihtaakuhtaau chechii nisituhtamiyich. Ekw Peter pahkaan kaa ituhtahaat aniyuu Jesus, kaa chistahamuwaat aniyuu kaa itweyich e itaat, “Ekaawii itweh an kaa itweyin.” 
MRK.8.33	Jesus maak chii kweschikaapuu kaa utaashtamikaapuushtawaat uchischinuhamuwaakanh ekw kaa aanuweyimaat Peter e itaat, “Machimanituu, maachiih iiches nete. An taan e iteyihtamihiikuyin chekwaayuuh taapaa Chishemanituu e ihtaat uhchipayuu naapeu e ihtaat uhchipayuu.”
MRK.8.34	Ekw Jesus kaa wiishaamaat peshuch chechii pechi naachikaapuyich aniyuu anit kaa maausikuyich aweyuuh kaye aniyuuh uchischinuhamuwaakanh ekw kaa itaat, “Awen waa nuushuushkuukwe ekush chipaa pachishtinam aniyuu wiya taan waa ishi naniheyihtamihiisut, chipaa utineu utaashiteyaahtikum ekw maak nipaa pechi nuushuushkaakw. 
MRK.8.35	Wesh an awen kaa wii kanuweyihtamaasut upimaatisiiwin kata wanihtaau. An maak awen che pachishtinamukwe misiwe chekwaayuu taan kaa wii ihtuutahk mechim kaye upimaatisiiwin e wii pechi nuushuushkuut kaye maak miywaachimuwiniyuu uhchi eukun uu che miyaakanuut pimaatisiiwiniyuu. 
MRK.8.36	Taan maak chechii ishi wiichihiikut awen aat misiwe chekwaayuu chii wiihkuchihtamaasute utah aschiihch taan e ishi nitaweyihtahk che wanihtaakwe maak upimaatisiiwin. 
MRK.8.37	Namui mitun ihtakuniyuu chekwaayuu chechii pachishtinahk kaau chechii miyaakanuut upimaatisiiwin. 
MRK.8.38	An awen che pimaamishiishtuut neshta che pimaamishiishtamukwe aniyuuh nichiskutamaachewinh anuhchiish uyuu mekwaach e ishpish ekaa kuiskw aihtitwaau awenichii kaye e ishpish machaatisiitwaau, kaye wiya Iinuu Ukusisa kata pimaamishiishtaakuu iskutak takushiniyichen Chishemanituu uchishteyihtaakusiiwiniihch payehchi enchilh e pechi wiicheukut.”
MRK.9.1	Ekw Jesus uyuu miin kaa ati itaat, “Chiwiihtamaatinaawaau, ihtaauch pasch utah mekwesiinuu awenichii ekaa che uhchi nipitwaau paatish waapahtamuwaatwaawenich Chishemanituu uchisheuchimaawiniyuu e pechi nuukuniyich suuhkaatisiiwinihch.”
MRK.9.2	Kutwaashch chiishikaau maak paatimaa ekw Jesus kaa ituhtahaat Peter, James ekw maak John anite e ishpatinaayich wachiyuu mikw wiyawaau chechii ihtaatwaau. Ekut utah kaa kweschinaakusit Jesus uhchishkuu anit e ihtaayitwaauh. 
MRK.9.3	Uchekwaanim maak mitun chii waasisiteyuuh, naashch e payehkashch waapaayikwaau. Namui ihtaau utah aschiihch awen chechii ishpish waapaayikwaau chekwaayuu e chishtaapautaat. 
MRK.9.4	Anichii maak chischinuhamuwaakanich chii uhchi waapameuch Elijah ekw maak Moses e ayimihaayich Jesus. 
MRK.9.5	Ekw Peter kaa itaat Jesus, “Chischinuhamaachesuu, nuwach miyeyihtaakun utah chechii ihtaawaauhchipane. Pachishtinaanh chechii ushihtaayaahch nishtu tipinuushimunh, paahpeyakw che ayaayekw, chiya, Moses ekw maak Elijah.” 
MRK.9.6	Eukw uyuu kaa itwet Peter ekaa uhchi chischeyihtahk taan chechii itwet wesh naashch taapwe chii sechisuu. James ekw maak John naashch taapwe chii sechisuuch kaye wiyawaau.
MRK.9.7	Chek kaskawanishkwa kaa uhchi ukaashteskaakutwaau. Ekute kaa uhchi pehtawaatwaau aweyuu e itweyich, “Eukw uu niya tipiyeu Nikus kaa saachihak. Nituhtawaahkw.” 
MRK.9.8	Chii aihtaapuuch tiiwehch anit waaskaa e ihtaatwaau e naanituweyimaatwaau kutak aweyuu e ihtaayikwen anit e ihtaatwaau, namui maak uhchi ihtaayuuh kutak aweyuu mikw Jesus chii ihtaayuuh.
MRK.9.9	Aniyuu e ati niihchichiwetwaau aniyuu wachiyuu Jesus chii itashumikuuch, “Ekaawii awen uhchi wiihtamuwaahkw uu kaa ispayihch paatish chii wanishkaate Iinuu Ukusisa nipuwinihch uhchi.” 
MRK.9.10	Chii pishichiheuch maak taan kaa ishi chistahamaakutwaau mikw maak anit wiyawaau chii ayimitutamuch uyuu taan kaa ispayihch e itwetwaau, “Chekwaan uu kaa iinaanuuhch e wanishkaat awen nipuwinihch uhchi.” 
MRK.9.11	Ekw kaa itaatwaau Jesus, “Chekwaayuu wehchi itwetwaau anichii wiishuwewiniyuu kaa chiskutamaachetwaau yaaitei niishtam Elijah che takushiniyich.”
MRK.9.12	Ekw kaa ishi nishkweushihiikutwaau, “Taapwe kiipaa Elijah niishtam kata takushin chechii ayeskuushtaat misiwe chekwaayuu. Chekwaan maak wehchi itashtech Chishemanituu umasinahiikanihch Iinuu Ukusisa mistahii che nanehkaateyimut kaye ekaa che uhchi aapateyimaakanuut. 
MRK.9.13	Mikw maak, chiwiihtamaatinaawaau, shaash chii takushin Elijah. Mikw maak taan waa ihtuutaakut aweyuuh ekun kaa ihtuutaakut. Wesh ekun kaa itashteyich Chishemanituu umasinahiikaniihch che ihtuutawaawaakupanenich.”
MRK.9.14	Iskutak maak miin netawaapamaatwaau aniyuuh kutak chischinuhamuwaakanh, chii waapameuch mihchetu aweyuuh e waaskaakaapuushtaakuyich. Aniyuuh maak wiishuwewiniyuu kaa chiskutamaacheyitwaauh eukunh aniyuuh naashch kaa mistayimihiikuyich. 
MRK.9.15	Anichii maak iinuuch iskutak wiyaapamaatwaau Jesus, naashch taapwe chii kushkupayuuch, kaa chitinawaatwaau chechii waachiyemaatwaau. 
MRK.9.16	Ekw Jesus kaa itaat aniyuuh uchischinuhamuwaakanh, “Chekwaan an naashch kaa mista ayimitutamekw.”
MRK.9.17	Chii uhchi ayimuu peyakw naapeu anit mekwesiin e mihchetinaanuyich e itwet, “Chischinuhamaachesuu, chichii petwaatin nikus. Namui chii ayimuu wesh machiahchaahkwa piichishkaakuu. 
MRK.9.18	Iskutak miyaasihiikuch uyuu machiahchaahkwa, mitun wesh kata niihchiwepahukuu, kaye kata piishteutaahtam, eyuu maak wesh kata shashewaapiteyuu, kaye mitun kata chiituwaaskupayuu. Anichii maak chichischinuhamuwaakanich nichii kakwechimaauch chechii wiiwiitishihwaatwaau aniyuuh machiahchaahkwa namui maak uhchii ihtuuch.”
MRK.9.19	Jesus maak chii iteu aniyuuh anit kaa ihtaayitwaauh, “Chiyawaau iinuuch anuhchiish kaa pimaatisiyekw ekaa kaa ayaayekw taapwehtamuwin, taan che ishpish ihtaayaan utah e ihtaayekw yaakw chechii nisituhtamekw. Taan che ishpish ashuwaapamitakuch ekw chechii ayaayekw taapwehtamuwin. Peshuwaahkw an naapesh.” 
MRK.9.20	Ekw kaa peshuwaatwaau aniyuu naapesha anit Jesus e ihtaayich.
MRK.9.20	Iskutak an machiahchaahkw wiyaapamaat Jesus tiiwehch chii ihtuutaweu aniyuu naapesha chechii uchipitikuyich, mitun anite aschiihch e chii ishi pahchishiniyich. Ekw kaa kwehkwetipayihut anit an naapesh e piishteutaahtahk. 
MRK.9.21	Jesus kaa kakwechimaat aniyuuh uhtaawiimaau, “Shaash aa weskach uyuu kaa ishinaakusit.” “Piihiim kaa awaashiyuut shaash ekun kaa ispayit,” chii iteu an uhtaawiimaau. 
MRK.9.22	Kaye chii iteu, “Shaash mihchetwaau chii wii nipahiikuu aniyuu machiahchaahkwa ishkutehch maak nipiihch e ishiwepinikut. Chistimaacheyiminaan maa, wiichihiinaan, chechii wii wiichihiiwaahche.” 
MRK.9.23	Chii iteu maak Jesus, “Chekwaan wehchi itweyin chechii wii wiichihiiwaahche. Wesh awen kaa taapwehtahk misiwe taan waa ihtit chika chii ihtuutam.” 
MRK.9.24	Tiiwehch kaa uhchi aashihkwet an uhtaawiimaau, “Nitaapwehten mikw maak namui naashch nitayaan taapwehtamuwin. Wiichihiih etituu chechii ayaayaan taapwehtamuwin.”
MRK.9.25	Jesus maak chii waapameu aniyuu iinuuh kaa pechi maausikukaapuwiitwaauh e ati siihchiskaatuyitwaau ekw kaa chistahamuwaat aniyuu machiahchaahkwa e itaat, “Chiya ahchaahkw ekaa kaa pehtaman neshta ekaa kaa nihtaaweyin, maachiih wiiwiih anit uu naapesh e ihtaat uhchi. Ekaawii miin chika uhchi piihchishkuwaau.”
MRK.9.26	Ekw an machiahchaahkw kaa uhchi aashihkwet, kaa ihtuutawaat aniyuu naapesha chechii uchipitikuyich ekw kaa nakataat. An maak naapesh mwehch e nipit ekun kaa ishinaakusit anit e pimishihk. Ekw misiwe awen kaa itwet, “Namui pimaatisiyuu.” 
MRK.9.27	Jesus chii utinamuweu utihchiyuu aniyuu naapesha ekw kaa wiichihaat e wanishkaayich. Kaa pishikuut an naapesh.
MRK.9.28	Kaa ati chistuhtet Jesus ekw kaa piihchet waaskaahiikaniyuu. Uchischinuhamuwaakanh maak chii kakwechimikuu mikw wiyawaau e ihtaatwaau, “Chekwaan wehchi ekaa uhchii ihtuutawachihtwaau niyaan machiahchaahkuch chechii wiiwiitwaau anit aniyuu aweyuuh kaa piihchishkuwaatwaau.” 
MRK.9.29	Chii ishi nishkweushihiikuuch maak Jesus, “Mikw ayimihaate awen ekut mikw chechii wiiwiiyich uyuu kaa iteyihtaakusiyich machiahchaahkwa. Namui miin ihtakuniyuu taan chechii ihtit awen.”
MRK.9.30	Jesus ekw maak uchischinuhamuwaakanh chii chistuhteuch anit uhchi ekw mikw kaa shaapuhtaweshkahkwaau Galilee aschiiyuu iskutak anite kaa ihtaatwaau. Jesus maak namui uhchi nitaweyimeu chechii chischeyimikut aweyuu taanite e ihtaat, 
MRK.9.31	wesh mekwaach chii chiskutamuweu uchischinuhamuwaakanh. Chii iteu, “Naapeuh e ihtaayich kata ishi pachishtinaakanuu Iinuu Ukusisa chechii nipahiikut. Mikw maak nishtu chiishikaau ishpish ekw che wanishkaat nipuwinihch uhchi.” 
MRK.9.32	Anichii chischinuhamuwaakanich namui uhchi nisituhtamuch taan e ishi wiihtamaachemakaniyich uyuu kaa itweyich, chii sechisuuch kaye chechii kakwechimaatwaau.
MRK.9.33	Chii utihtamuch Capernaum, iskutak maak piihtakamihch e ihtaatwaau aniyuu waaskaahiikaniyuu che ihtaatwaau ekw Jesus kaa kakwechimaat uchischinuhamuwaakanh, “Chekwaan an naashch kaa mista ayimitutamekw anite kaa pechi pimuhteyihkw.” 
MRK.9.34	Namui uhchi chistuuch, wesh aniyuu mekwaach kaa pimuhtetwaau chii machipayuuch awen anit e tashitwaau maauch che chisteyihtaakusit. 
MRK.9.35	Chii waweyapuu Jesus, kaa wiishaamaat aniyuu niishushaap uchischinuhamuwaakanh ekw kaa itaat, “An awen netaweyihtamukwe wiya maauch niikaan chechii iteyihtaakusit, maauch aasuk chipaa ishi pachishtinisuu kaye misiwe aweyuu chipaa miyu atushkuweu.” 
MRK.9.36	Ekw kaa utinaat awaasha kaa uhchishkuukaapuuhaat anit mekwesiinuu e ihtaatwaau. Kaa waauchikwenaat ekw kaa itaat uchischinuhamuwaakanh, 
MRK.9.37	“Awen e utinaat peyakw awaasha nitishinihkaasuwinihch uhchi, mwehch kaye niya e utinit ekun e ishinaakuniyich. An maak awen kaa utinit namayeu niya kaa utinit, aniyuuh kaa pechi itishahuyich eukw aniyuu wetinaat.”
MRK.9.38	John maak chii iteu Jesus, “Chiskutamaachesuu, nichii waapamaanaan naapeu e wiiwiitishihwaat machiahchaahkwa chitishinihkaasuwiniyuu e aapachihtaat, ekw kaa chistahamuwachiht, wesin taapaa ute chiyaanuu e ihtaayihkw ishi wiichihiiweu.” 
MRK.9.39	Ekw kaa itikutwaau Jesus, “Ekaawii chistahamuwaahkw, taapaa wesin nika uhchi wii machaayimuumikw ekw awen michihpin chii ihtuutahke maamishkaach ihtuwiniyuu nitishinihkaasuwiniyuu e chii aapachihtaat. 
MRK.9.40	Wesh an awen ekaa kaa nishkuushtaatahkw chiwiichihiikunuu. 
MRK.9.41	Chihchiwe maak chititinaawaau, an awen che minihiikuwekwe nipiiyuu aniyuu uhchi Christ e wiichewekw, cheshtinaash kata miyaakanuu utipahamaakusiiwin.”
MRK.9.42	Jesus chii ati iteu, “An awen che ihtuutawaakwe chechii machituutamiyich peyakw uyuuh awaasha kaa taapweyimiyich uste kata miywaayuu chechii maahkupitaakanuyich e mihchaapischisiyich asiniih ukuyaahch ekw maak anite chihchikamiihch chechii pakashtawepinaakanuut. 
MRK.9.43	Michihpin maak chitihchii ihtuutaakuyine chechii machituutaman, ekush chimisha an chitihchii. 
MRK.9.44	Uste kata miywaau chechii piihcheyin pimaatisiiwinihch ekaa ihtakuhch peyakw chitihchii ishpishaat taapishkun chitihchii chechii ayaayin machishkutehch maak che ituhteyin, anite ekaa wiiskaat che aashtuwech an ishkuteu. 
MRK.9.45	Maak chisit ihtuutaakuyine chechii machituutaman, chimisha an chisit. Uste kata miywaau chechii piihcheyin pimaatisiiwinihch e maaschipayin ishpishaat e ayaayin taapishkun chisit machishkutehch maak che ishiwepinikuyin, anit ekaa wiiskaat che aashtawech ishkuteu, 
MRK.9.46	anite umanichuushimuwaau ekaa che nipiyich kaye ishkuteu ekaa che aashtuwech. 
MRK.9.47	Maak chischiishikw ihtuutaakuyine chechii machituutaman, ekush kuikupit an chischiishikw. Uste kata miywaau chechii piihcheyin Chishemanituu uchisheuchimaawinihch mikw e napateyaapiyin ishpish wii taapishkun chechii kanuweyihtaman chischiishikw machishkutehch maak che ituhteyin.
MRK.9.48	Wesh ekute ute machishkutehch namui wiiskaat kata uhchi nipiiyuu aniyuuh manichuusha che muukutwaau anichii anite kaa ihtaatwaau. Kaye maak namui wiiskaat kata uhchi aashtuweyuu aniyuu ishkuteyuu che ishkwaasukutwaau.”
MRK.9.49	“Misiwe awen ishkuteyuu kata aapataniyuu e wii miyuunaakuhtaakanuyich upimaatisiiwin muyaam taan e itaapatahch siiuhtaakan, miichimihch e ashtaakanuuhch ekaa chechii wiinipayihch an miichim. 
MRK.9.50	Miywaapatan siiuhtaakan, mikw maak michihpin ekaa shaapispukuhche taan chechii ihtuutaman miin chechii miywaach. Ekw maak chiyawaau anit e ihtaayekw muyaam e chii siiuhiikuyekw chipaa iteyihtaakusinaawaau kaye chipaa chiyaameyihtaakun anit e ihtaayekw.”
MRK.10.1	Jesus maak chii chistuhteu anit aniyuu kaa ihtaat, ekw anite Judea aschiihch kaa ati ituhtet kwestehchekaam Jordan siipiihch. Ekun kaa ihtuutaakut kaye anite aweyuu, chii mihchetiyuu e pechi nituwaapamikut. Ekw kaa ihtuutawaat taan kaa chii ihtuutawaat maan aweyuu e nituwaapamikut, chii chiskutamuweu. 
MRK.10.2	Chii takushiniyuuh Phariseeh e chii wii naanituu pisiiwiikut ekaa kuiskw chechii ishi wiihtahk chekwaayuu. Chii ishi kakwechimikuu maak, “Wiihtamuunaan maa, itashteu aa wiishuwewinihch che pachishtinaakanuut naapeu chechii wepinaat wiichiskweu.” 
MRK.10.3	Jesus chii nishkweushiheu uyuu e ishi kakwechimaat, “Taan kaa itashumitaakw maak Moses.” 
MRK.10.4	Ekw kaa itwetwaau, “Moses chii pachishtineu naapeu chechii ushihtaayich wepinituu masinahiikaniyuu ekw maak yaakw chechii wepinaayich wiichiskwewiyuu.” 
MRK.10.5	Ekw Jesus kaa itaat, “Naashch taapwe chisiipihtenaawaau eukw uyuu wehchii masinahahk Moses uyuu itashuwewiniyuu. 
MRK.10.6	Mikw maak uskach kaa ushihtaakanuuhch uu aschii chii nisituunaakuniyuu taan kaa wii ihtit Chishemanituu wesh maau e itashtech Chishemanituu umasinahiikanihch, taapishkun naapeuh nesht iskweuh chii ushiheu.
MRK.10.7	Eukw maak uyuu che uhchi nakataat naapeu uniichihiikw wiichiskweu chechii wiichimaat. 
MRK.10.8	Ekw maak e niishitwaau aniyuuh wiichiskweu peyakw miyu che ishinaakusitwaau.
MRK.10.8	Namui maak ekw taapishkun pahkaanipimaatisiyuuch, muyaam peyakw miiyuu ekun e ishinaakusitwaau ekw. 
MRK.10.9	Aniyuuh aweyuuh Chishemanituu e chii ihtuutuwaat chechii wiichihtuyich ekaawii awen kata uhchi ihtuutaweu chechii nakatituyich.”
MRK.10.10	Iskutak maak paahchetwaau waaskaahiikaniyuu Jesus uchischinuhamuwaakanh chii kakwechimikuu aniyuu taan kaa ishi aayimuutamiyich. 
MRK.10.11	Jesus maak chii iteu, “An awen che wepinaakwe wiichiskweu, miin maak niipuute, kutak iskweu wiichimaate, namui kuiskw ihtuutaweu aniyuu niishtam iskweu kaa wiichimaat, pisikwaatisiyuu uyuu e ihtit. 
MRK.10.12	Maak iskweu wepinaate unaapem miin maak niipuute kutak naapeu wiichimaate, namui kuiskw ihtuutaweu aniyuuh niishtam unaapem, pisikwaatisiyuu uyuu e ihtit.”
MRK.10.13	Chii peshuweuch maak awenich awaasha Jesus e ihtaayich, e nitaweyimaatwaau chechii saaminaayich. Anichii maak chischinuhamuwaakanich chii chistahamuweuch aniyuuh aweyuu uyuu e ihtiyich. 
MRK.10.14	Iskutak Jesus wiyaapamaat uyuu e ihtiyich aniyuuh chischinuhamuwaakanh namui mitun uhchi naheyihtamihiikuu ekw kaa itaat, “Pachishtinaahkuch awaashach chechii pechi naasitwaau, ekaawii uhchi chistahamuwaahkuch, wesh uyuu kaa iteyihtaakusitwaau awenich Chishemanituu uchisheuchimaawiniihch ishi tipeyihtaakusuuch. 
MRK.10.15	Chihchiwe chititinaawaau, michihpin awen ekaa che taapweucheyihtamuwaakwe Chishemanituuh uchimaawiniyuu e ishi taapweucheyihtamiyich awaasha namui kata chii piihcheu taanite wechimaawiyich Chishemanituu.” 
MRK.10.16	Chii uhpineu paahpeyakw aniyuuh awaasha ekw kaa saaminaat kaye chii shaweyimeu e miywaachimaat.
MRK.10.17	Mekwaach maak e pimuhtet Jesus meskanaahch, naapeu chii uhchi paapahtaayuuh kaa ati uchihchiihkunapayihuyich anit e ihtaat ekw kaa itikut, “Chischinuhamaachesuu, kaa miyeyihtaakusiyin, taan che ihtiyaan chechii ayaayaan kaachiche pimaatisiiwin.” 
MRK.10.18	Ekw Jesus kaa itaat, “Chekwaan wehchi ishinihkaasiyin kaa miyuhtwaat. Namui awen ihtaau tekash chechii miyuhtwaat, mikw Chishemanituu. 
MRK.10.19	Chichischeyihten uyuuh kacheskwewinh,
MRK.10.19	Ekaawii nipahii awen, ekaawii pisikwaatisii, ekaawii chimuth, ekaawii nitamukw ishi ataameyim awen, ekaawii wiyeshihiiwe, chisteyim kuuhtaawii kaye chikaawii.”
MRK.10.20	Ekw an naapeu kaa itwet, “Chischinuhamaachesuu, kaa pechi awaashiyuuyaan shaash nichii nanihiihten uyuuh kacheskwewinh.”
MRK.10.21	Jesus chii kanawaapameu e saachihaat ekw kaa itaat, “Peyakw chekwaan eshkw namui chitayaan. Maachiih nituu ataawe misiwe taan e ishi ayaayin ekw an shuuliyaau kaa chistimaatisiitwaau che miyatwaau, ekw maak che ayaayin miisitisiiwin anite kihchikiishikuhch. Chii ihtuutamane maak uu ekw che pechi nuushuushkuwiyin.” 
MRK.10.22	An maak naapeu iskutak piyehtahk uyuu naashch chii uhchi macheyihtamuunaakusuu ekw kaa chistuhtet e macheyihtahk wesh naashch taapwe chii miisitisiyuu. 
MRK.10.23	Ekw Jesus misiwe kaa iitaapit e kanawaapamaat aniyuu uchischinuhamuwaakanh ekw kaa itaat, “Taapwe nuwach kata aayimaniyuu anichii kaa miisitisiitwaau chechii piihchetwaau Chishemanituu uchisheuchimaawiniihch.”
MRK.10.24	Chii kushkuweyihtamihiikuuch anichii chischinuhamuwaakanich taan kaa ishi aayimuutamiyich Jesus mikw maak yaapach chii ati ayimuu Jesus e itwet, “Nitawaashiimitikw, taapwe nuwach aayimaniyuu awen chechii piihchet Chishemanituu uchisheuchimaawiniihch. 
MRK.10.25	Etituu aayimaniyuu awen kaa miisitisiit chechii piihchet Chishemanituu uchisheuchimaawiniihch ishpishaat an awesiis kaa mista piskwaakunet chechii shaapushkahk shaapunikaniyuu anit e pakuneyaapiskaayich.”
MRK.10.26	Anichii maak chischinuhamuwaakanich nuwach chii kushkuweyihtamihiikuuch uyuu e itweyich ekw kaa itwetwaau, “Awen maak ekw chechii pimaachihaakanuut.” 
MRK.10.27	Jesus maak kuiskw chii kanawaapameu e itaat, “Aayimaniyuu naapeu uyuu chechii ihtit mikw maak namui aayimihiikuu wiya Chishemanituu. Namui ihtakuniyuu chekwaayuu Chishemanituu ekaa chechii ihtuutahk.” 
MRK.10.28	Peter chii uhchi ayimuu e itwet, “Kanawaapahta maa, misiwe chekwaan nichii nakatenaan chechii nuushuushkaataahch.”
MRK.10.29	“Ehe, taapwe,” chii itikuu Jesus, “chiwiihtamaatinaawaau maak, an awen che nakatamukwe wiichi, maak che nakataakwe wiichishaan, wiichishaaniskwem, maak ukaawii, uhtaawii, maak utawaashiim maak che nakatamukwe unihtaauchihchikan aschii, niya uhchi kaye miywaachimuwiniyuu uhchi, 
MRK.10.30	etituu kata ishi ayaau anite niishtamihch eshkw utah aschiihch e ihtaat eyuu maak kaachiche pimaatisiiwiniyuu kata ayaau. Uyuu ihtite mitaahtumitanewaau ayuwaak kata ishpish miyaakanuu waaskaahiikanh, kaye mitaahtumitanewaau ayuwaak kata ishpish miyaakanuu aweyuu che wiichishaanit kaye che wiichishaaniskwemit kaye che ukaawiit, kaye che utawaashiimit. Eyuu maak mitaahtumitanewaau ayuwaak kata ishpish miyaakanuu aschiiyuu. Mikw maak kata nachishkam e nanehkaachihaakanuut. 
MRK.10.31	Mihchetu awenich niikaan kaa iteyihtaakusitwaau anuhchiish maahchishtai kata ishi pachishtinaakanuuch, ekw anichii maahchishtai kaa ihtaatwaau anuhchiish wiyawaau niishtam kata ishi pachishtinaakanuuch.”
MRK.10.32	Jesus ekw maak uchischinuhamuwaakanh Jerusalemihch chii ituhteuch, aniyuu maak e ati pimuhtetwaau Jesus chii ati niikaanihteu. Anichii maak chischinuhamuwaakanich chii miskaateyimeuch Jesus Jerusalemihch e wii ituhteyich neshta anichii anite utaahch kaa pechi pimuhtetwaau chii sechisuuch anite chechii ituhtetwaau. Ekw Jesus pahkaan kaa ituhtahaat uchischinuhamuwaakanh ekw kaa waawiihtamuwaat taan che ispayit. 
MRK.10.33	“Nituhtamukw maa,” chii iteu, “Jerusalemihch chitituhtenaanuu, ekute ute che maakunaakanuut Iinuu Ukusisa anite chechii ishi pachishtinaakanuut kaa niikaanapiyitwaauh ayimiheuchimaauh e ihtaayich kaye wiishuwewiniyuu kaa chiskutamaacheyitwaauh e ihtaayich chechii wiyaaskunikut. Eukw uchii che itashuwetwaau chechii nipahaakanuyich kaye anite aniyuu ekaa Jewa kaa itiskaanesiyich e ihtaayich ekute che ishi pachishtinaatwaau. 
MRK.10.34	Eukw uchii che maayeyimaatwaau kaye che sihkwaataatwaau, kaye che pasistehwaatwaau, ekw maak che nipahaatwaau. Nishtu chiishikaau maak chii utihchipayiyiche kaau che wanishkaat.”
MRK.10.35	Iskutak uyuu kaa itwet Jesus, chii pechi naatikuu James ekw maak John, aniyuu Zebedee ukusiyuuh ekw kaa itikut, “Chischinuhamaachesuu, chinituweyimitinaan chechii ihtuutamuuyaahch taan e ishi pukuseyimitaahch.” 
MRK.10.36	Chii itikuuch Jesus, “Chekwaan maak an netaweyihtamekw chechii ihtuutamaatakuch.” 
MRK.10.37	Kaa itaatwaau, “Pachishtinaan maa anite kaa chisteyihtaakuhch kuuchimaawinihch ihtaayaahche iituu anit e ihtaayin chechii apiyaahch, peyakw chinihiiwinihch ekw maak peyakw anite chinimihchiiwinihch.” 
MRK.10.38	Mikw maak Jesus chii itikuuch, “Namui chichischeyihtenaawaau uu chekwaan kaa nituweyihtamekw. Chika chii ihtinaawaau aa chechii minihkweyekw taan e ishi ihtakuhch niminihkwaakanihch menihkweyaan anuhchiish. Chika chii ihtinaawaau aa chechii siikahaahtaakuyekw muyaam niya taan che ishi siikahaahtaakuyaan.” 
MRK.10.39	Chii iteuch maak, “Nika chii ihtinaan.”
MRK.10.39	Ekw Jesus kaa itikutwaau, “An che ishi minihkweyaan ekun kaye chiyawaau che ishi minihkweyekw, chika peyakuhtaanaanuu an minihkwaakan. Kaye an siikahaahtaachewin che siikahaahtaakuyaan eukun an kaye chiyawaau che siikahaahtaakuyekw. 
MRK.10.40	Mikw maak namui niya nika chii wiyeyimaau awen che apit anite nihiiwinihch maak anite nimihchiiwinihch wesh shaash chii wiyeyimaakanuuch awenichii che apitwaau anite.” 
MRK.10.41	Iskutak maak anichii kutakach mitaahtu chischinuhamuwaakanich piyehtawaatwaau uyuu e ishi kakwechihcheyimuyich James ekw maak John, chii chishuwaahiikuuch. 
MRK.10.42	Ekw Jesus misiwe kaa wiishaamaat kaa itaat, “Anichii kaa uchimaautwaau kaa iteyimaakanuutwaau naashch wii katipeyimeuch aniyuu iinuuh kaa niikaanishkuwaatwaau. Uchii maak kaa uchimaaweyimaakanuutwaau ihtaayuuh uchimaamuwaauh naashch e suuhcheyihtaakusiyich e niikaanishkaacheyich, mitun tekash e wii wiishuwaatikutwaau. 
MRK.10.43	Mikw maak ekaawii chika uhchi ishinaakusinaawaau chiyawaau. An awen anit e tashiyekw netaweyihtamukwe chihchiwe chechii iteyihtaakusit ekush chika ihtuutam chechii atushkaataakw. 
MRK.10.44	Ekw an awen kaa wii niikaanapihiisut eukuu misiwe e tashiyekw che utaapachihaakaniyekw. 
MRK.10.45	Mwehch Iinuu Ukusisa namui uhchi pechi takushin chechii atushkuwaakanuut, chii takushin chechii atushkuwaat iinuuh. Kaye maak chii takushin chechii pachishtinahk upimaatisiiwin miiskuch mihchetu aweyuuh chechii aapihkunaakanuyich.”
MRK.10.46	Chii utihtamuch ihtaawiniyuu Jericho kaa ishinihkaateyich. Aniyuu maak e ati wiiwiitwaau aniyuu ihtaawiniyuu Jesus neshta uchischinuhamuwaakanh kaye maak kutakach awenich e mihchetitwaau, chii utihteuch naapeu anite patuteskanuu e apiyich. Uu maak naapeu namui uhchii waapahtam kaye maak chii nitutamaau shuuliyaayuu anit aniyuu e apit. Bartimaeus chii ishinihkaasuu. Timaeus chii ishinihkaasuyuuh uhtaawii. 
MRK.10.47	Iskutak piyehtahk Jesus e takushiniyich, aniyuu Nazareth kaa uhchiyich, chii tepweu e itwet, “Jesus, David kaa ukusiitutaask, pechi chistimaacheyim.” 
MRK.10.48	Mihchetu maak aweyuu chii chistahamaakuu e itikut ekaa chechii chistut. Piskunuu maak etituu chii ishi tepweu, “Jesus, David kaa ukusiitutaask, pechi chistimaacheyim.” 
MRK.10.49	Jesus maak chii chipihchikaapuu ekw kaa itwet, “Wiishaamaahkw.” Ekw kaa tepwaataatwaau aniyuu naapeu ekaa kaa waapahtamiyich e itaatwaau, “Miyeyihta, pishikuu, chitepwaatikw wesin.” 
MRK.10.50	Chii maniwepinam aniyuu utakuhp ekw kaa pishikushipahtaat kaa nituwaapamaat Jesus. 
MRK.10.51	Ekw Jesus kaa itaat uyuu naapeu, “Taan e ishi nitaweyihtaman chechii ihtuutamaataan.” Ekw an naapeu kaa itwet, “Utipeyihchikeu, miih chechii waapahtamaan.” 
MRK.10.52	Jesus maak chii iteu, “Maachiih, chitaapwehtamuwin chimiinuwaachihiikuun.” An maak naapeu tiiwehch chii uhchi waapahtam ekw kaa nuushuushkuwaat Jesus aniyuu e ati pimuhteyich.
MRK.11.1	Jesus ekw maak aniyuu uchischinuhamuwaakan anite Jerusalemihch chii wii ituhteuch. Iskutak e ati peshuwaapahtahkwaau chii utihtamuch aniyuuh ihtaawinh Bethany ekw maak Bethphage kaa ishinihkaateyikwaauh. Anite Olive wachiihch ekute kaa ihtakuhkwaauh uyuuh ihtaawinh. Ekut maak utah Jesus kaa niikaanitishihwaat niishu uchischinuhamuwaakanh e itaat, 
MRK.11.2	“Nete ituhtekw ane ihtaawin. Takushiniyekwe nete chika waapamaawaau uhkaanh muyaam kaapalakaskweu kaa ishinaakusit e chisikaapihkaasut ekaa wiiskaat eshkw uhchi tehtapiyich aweyuu uspiskunihch. Che aapihkunekw ekw che peshuwekw ute. 
MRK.11.3	Kakwechimikuyekwe awen chekwaayuu wehchi aapihkunamekw ekw che itekw, ‘Utipeyihchikeu nitaweyimeu.’ Tiiwehch maak chika pachishtinikuwaau chechii utinamekw.”
MRK.11.4	Ekw kaa chistuhtetwaau kaa miskuwaatwaau aniyuuh uhkaan muyaam kaapalakaskweu kaa ishinaakusiyich anite meskanaahch. Wiiwiitimihch waaskaahiikaniyuu e chisikaapihkaasuyich. 
MRK.11.5	Aniyuu maak mekwaach e aapihkunaatwaau aniyuu uhkaan chii pechi naaniipuuyuu aweyuu e kanawaapamikutwaau ekw kaa itikutwaau, “Taan e ihtiyekw wehchi aapihkunekw an uhkaan muyaam kaapalakaskweu kaa ishinaakusit.” 
MRK.11.6	Ekw kaa itaatwaau aniyuu taan kaa itikutwaau Jesus che ishi nishkweushihtwaatwaau ekw kaa pachishtinikutwaau aniyuuh naapeuh chechii chistuhtahaatwaau aniyuuh uhkaan. 
MRK.11.7	Ekw anite Jesus kaa ihtaayich ekute kaa ituhtahaatwaau uyuu uhkaanh muyaam kaapalakaskweu kaa ishinaakusiyich, kaa tashwekashtaatwaau utakuhpiwaau anit uspiskuniihch aniyuu uhkaanh ekw Jesus kaa tehtapiwaat uspiskuniihch. 
MRK.11.8	Mihchetu maak awenichii anite meskanaahch chii ishi tashwekashtaauch utakuhpiwaau taanite che ati pimuhtahiikuyich Jesus aniyuuh uhkaanh muyaam kaapalakaskweu kaa ishinaakusiyich ekw kutakach niipisiyaahtikw chii naanaatwaanamuch ekw anit meskanaahch kaa ashtaatwaau. 
MRK.11.9	Anichii maak awenichii niikaanaanihch kaye anichii utaahch kaa pechi pimuhtetwaau chii tepweuch e itwetwaau,
MRK.11.9	“Chisteyihtaakusuu Chishemanituu. Shaweyihtaakusuu an kaa pechi itishahukut Utipeyihchikeu. 
MRK.11.10	Shaweyihtaakusuu an tepeyihchichet, an aniyaanaa chitaanische chimushuuminuu David e ihtaayich kaa uhchi aanische pimaatisiit. Maamihchimaataau Chishemanituu maauch kaa ispeyihtaakusit.”
MRK.11.11	Iskutak maak Jesus tekushihk anit Jerusalemihch chii piihcheu aniyuu chisheayimiheukamikuyuu, misiwe anite waaskaa kaa aitaapit e kakanuwaapahtahk chekwaayuuh. Shaash maak chii ati utaakushiyuu ekw anite Bethanyihch kaa ituhtet aniyuuh kaa niishushaapuyich uchischinuhamuwaakanh e wiicheukut.
MRK.11.12	Miin wiyaapaniyich mekwaach e pimuhtetwaau Bethanyihch e uhtuhtetwaau ekw kaa wii miichisut Jesus. 
MRK.11.13	Chii waapameu nete waahyuushiish e chimasuyich misishuuminaahtikw e niipisiiwiyich. Kaa naataat e wii nituu chischeyimaat e miinishuyikwen. Iskutak maak wetihtaat mikw niipisii chii waapahtam wesh taapaa eshkw uhchi utihchipayiniyuu anit kaa chii miinishuyich. 
MRK.11.14	Chii ayimiheu aniyuuh mistikw kaa itaat, “Ekun che ishinaakusiyin, namui miin wiiskaat chika uhchi nihtaauchinh miinisha anit e ihtaayin chechii miichitwaau awenich.” Chii pehtaakuu maak uchischinuhamuwaakanh uyuu kaa ishi ayimihaayich aniyuuh mistikw.
MRK.11.15	Iskutak Jerusalemihch tekushihkwaau ekw Jesus kaa piihchet anite chisheayimiheukamikuhch. Kaa ati waahwiiwiitishihwaat aniyuu ataawesuu kaye aniyuuh kaa utinaasuyitwaau anit piihtakamihch kaa ihtaayitwaauh. Chii kutapuwepinamuweu umiichisuunaahtikuyuuh aniyuuh shuuliyaayuu kaa miiskutuunaayich kaye ekun kaa ihtuutamuwaat utehtapuwiniyuuh aniyuuh umiimiiuuh kaa ataaweyitwaau. 
MRK.11.16	Chii nakaaneu kaye aweyuu chechii shaapuhtawehtataayich chekwaayuu anit chisheayimiheukamikuhch. 
MRK.11.17	Chii chiskutamaacheu maak, e itwet, “Namui aa itashteu Chishemanituu umasinahiikanihch,
MRK.11.17	Ayimiheukamikw kata ishinihkaateu niwaaskaahiikanim, anite misiwe awen e itiskaanesit chechii ayimihaat.
MRK.11.17	Chiyawaau maak muyaam chimutiskach uwaatakuwaauh ekun e ishinaakuhtaawekw Chishemanituu uwaaskaahiikanim.” 
MRK.11.18	Anichii maak kaa niikaanapitwaau ayimiheuchimaauch nesht anichii wiishuwewiniyuu kaa chischinuhamaachetwaau chii pehtamuch uyuu e chii itweyikupanenh. Aniyuu maak misiwe aweyuu e miskaashtamiyich taan kaa ishi chiskutamaacheyich Jesus chii sechisuuch uchii chisheayimiheuchimaauch kaye anichii masinahiichesuuch ekw kaa naanituu chischeyihtahkwaau taan chechii ihtitwaau chechii nipahaakanuyich Jesus. 
MRK.11.19	Iskutak maak wetaakusiyich Jesus ekw maak uchischinuhamuwaakanh chii nakatamuch aniyuu utenaayuu.
MRK.11.20	Wiipach miin wiyaapaniyich mekwaach e pimuhtetwaau meskanaahch chii waapameuch aniyuu misishuuminaahtikw mitun tekash e nipiyich, mechim aniyuuh utipiih e nipiimakaniyikwaau. 
MRK.11.21	Peter maak chii uhchi chischisuu aniyuu taan kaa ispayiyich ekw kaa itaat Jesus, “Chiskutamaachesuu, iitaapih maa. Uu misishuuminaahtikw kaa aanaweyimit mitun tekash paashuu.” 
MRK.11.22	Jesus chii iteu aniyuuh uchischinuhamuwaakanh, “Taapweyimaahkw Chishemanituu. 
MRK.11.23	Kuiskw chiwiihtamaatinaawaau, awen chechii itashuwaatamukwe uyuu wachiyuu, pihkuchiih ekw anite chihchikamiihch che ishiwepinisuyin, ekaa maak mitun aanuwehtahke chechii ispayiyich uyeyuu, mitun taapwehtahke aniyuu kaa itwet che ispayiyich, ekun che ihtuutamuwaakanuut taan kaa ishi nitaweyihtahk. 
MRK.11.24	Ekw maak e ititakuch, mikw taan che ishi nitutamaawekwe e ayimihaayekw, taapwehtamukw shaash e ayaayekw ekw maak che miikuyekw an kaa ishi nitutamaayekw. 
MRK.11.25	Kaye maak tahtwaau niipuuyine e ayimihaayin, wepeyihtamuu an awen kaa wanituutaask, ekw maak Kuuhtaawii kihchikiishikuhch kaa ihtaat kaye wiya che wepeyihtamaask chimachihtwaawinh. 
MRK.11.26	Ekaa wepeyihtamaacheyine namui kaye wiya kuuhtaawii kihchikiishikuhch kaa ihtaat chika uhchi wepeyihtamaakw chimachihtwaawinh.”
MRK.11.27	Miin kaau chii ituhteuch Jerusalemihch. E pimuhtet maak Jesus anite e ihtakuniyich aniyuu chisheayimiheukamikuyuu chii nituwaapamikuu aniyuuh kaa niikaanapitwaauh ayimiheuchimaauh kaye aniyuuh wiishuwewiniyuu kaa chischinuhamaacheyitwaauh kaye aniyuuh kaa niikaanishkuwaayich Jewa iinuuh, 
MRK.11.28	ekw kaa itikut, “Taan e ihtiyin uu. Awen kaa itashumisk chechii ihtuutaman uyuuh chekwaayuuh.” 
MRK.11.29	Jesus chii iteu, “Chika kakwechimitinaawaau chekwaan, che pechi nishkweushihiyekw ekw maak che wiihtamaatakuch taanite wehchipayihch uu tipeyihchichewin kaa ayaayaan chechii ihtuutamaan uyuuh. 
MRK.11.30	John maa kaa siikahaahtuwaat aweyuu, aweyuu kaa itashumikut chechii siikahaahtaachet, Chishemanituu aa maak naapeu. Wiihtamuukw maak.” 
MRK.11.31	Chii machipayuuch maak anit wiyawaau e itwetwaau, “Itweyihkwe, ‘Chishemanituu chii itikuu,’ chika itikunuu, ‘chekwaan maak wehchi ekaa uhchi taapwehtawekw.’ 
MRK.11.32	Chika itaanuu aa maak, ‘Naapeu kaa itikut.’ ” Chii wawaaneyihtamuch taan chechii ishi nishkweushihaatwaau e chii kushtaatwaau aniyuuh iinuuh anit kaa ihtaayich. Wesh misiwe chii taapwehtamiyuuh taapwe e chii uchischiwehiichesuyich aniyaanaa John. 
MRK.11.33	Ekw kaa itaatwaau Jesus, “Namui nichischeyimaanaan aweyuu kaa itashumikut John chechii siikahaahtuwaat aweyuuh.” Jesus chii iteu, “Kaye niya namui chika uhchi wiihtamaatinaawaau awen kaa pechi itashumit uu chechii ihtuutamaan.”
MRK.12.1	Jesus etituu chii ati ayimiheu aniyuuh niikaan ayimiheuchimaauh kaye masinahiichesuuh e wiihtamuwaat uyuu tipaachimuwin chiskutamaachewiniyuu. Chii iteu, “Chii ihtaau naapeu shuuminaahtikw e chii nihtaauchihaat anite nihtaauchihchikan aschiihch. Chii chipaham maak misiwe waaskaa aniyuu unihtaauchihchikan aschii. Kaye chii muunaauhkaham taanite che pichishchishkaakanuyikwaau aniyuu miinisha. Chii ushihtaau kaye chiimuushaapiiukamikuyuu anite che uhchi naanaakachihtaakanuyikwaau aniyuu unihtaauchihchikanh. Iskutak maak kaa chiishkwaa aihtit chii naanituwaapameu aweyuu chechii naanaakachihtaayich uyuu utaschii ekw kaa chistuhtet, waahiyuu e ihtakuniyich aschiiyuu kaa ituhtet. 
MRK.12.2	Iskutak maak wetihchipayiyich che maamuushtinikanuuyikwaau aniyuuh miinisha anit mistikuhch kaa nihtaauchiniikwaau chii itishahweu peyakw utaapachihaakan chechii nituwaapamaayich aniyuuh kaa naanaakachihtaayitwaau aniyuu utaschii chechii miikut wiya taan chipaa ishi ayaau. 
MRK.12.3	Anichii maak kaa naanaakachihtaatwaau aniyuu aschiiyuu pishkunuu chii maakuneuch uyuu aapachihaakan ekw kaa kusiihkawaatwaau, kaa ati chihchitishahwaatwaau ekaa chekwaayuu miyaatwaau. 
MRK.12.4	Ekw an uchimaau miin kutak aapachihaakan kaa itishahwaat anite. Ekw kaa mishwaakanihkaataakanuyich uyuuh naapeu ustikwaaniihch e chii wiyeshitutawaakanuyich, kaye maak chii maayeyimaakanuuyuu. 
MRK.12.5	Miin kutak aapachihaakan kaa itishahwaat anite an uchimaau eukun uyuu kaa nipahaakanuyich. Ekun kaa ihtuutawaatwaau misiwe aniyuuh kaa itishahwaakanuyich anite e ihtaatwaau, pasch chii kusiihkaweuch ekw pasch kaa nipahaatwaau. 
MRK.12.6	Chek mikw peyakw naapeu kaa ihtaayich anit e ihtaat an uchimaau, eukw uyuu tipiyeu ukusisa. Eukw uyuuh kaa itishahwaat chek e iteyihtahk, ‘Chika chisteyimeuch uyuu nikusa.’ 
MRK.12.7	Mikw maak anichii kaa naanaakachihtaatwaau aniyuu nihtaauchihchikan aschiiyuu chii itituuch, ‘Eukuu che aashuu miyaakanuut eshkw uyuu aschiiyuu, aashtamukw, nipahaataau chiyaanuu miiskuuch che aashuu miikuyihkw uu aschii.’ 
MRK.12.8	Chii maakuneuch aniyuu naapeu ekw kaa nipahaatwaau, kaa wiiwepinaatwaau anit nihtaauchihchikan aschiihch.”
MRK.12.9	“Taan maak che ihtit an kaa tipiyeusiit uyuu nihtaauchihchikan aschiiyuu. Kata nituwaapameu aniyuuh kaa naanaakachihtaayich uyuu utaschii ekw che nipahaat. Kutak aweyuuh che miyaat uyuu utaschii che naanaakachihtaayich. 
MRK.12.10	Namui aa kuuhchi ayimihtaanaawaau anit Chishemanituu utayimuwinihch kaa itashtech,
MRK.12.10	Chii aataweyimeuch kaa waaskaahiikanihchetwaau aniyuu asinii chihchiwe e aapatisiyich e chiihcheyaayich. 
MRK.12.11	Eukw uyuu Utipeyihchikeu utaihtuwin, nuwach miskaasinaakuniyuu e kanawaapahtaakanuyich.”
MRK.12.12	Aniyuu maak aweyuu kaa ayimihaat Jesus chii wii maakunikuu wesh chii chischeyimikuu wiyawaau e wii kaahchitahukutwaau wehchi wiihtamiyich uyuu tipaachimuwiniyuu. Mikw maak chii kushteuch aniyuuh iinuuh anit kaa ihtaayich wesh chii mihchetiyuu. Ekw nitawaach kaa chistuhtetwaau.
MRK.12.13	Chii itishahwaakanuuch pasch Phariseech kaye pasch anichii Herod kaa nuushunehwaatwaau anite Jesus e ihtaayich chechii naanituu pisiiwiyaatwaau ekaa muyaam chechii itweyich chekwaayuu. Nanaahkuu chekwaayuu chii ishi kakwechimeuch. 
MRK.12.14	Chii pechi nituwaapameuch maak ekw kaa itaatwaau, “Chischinuhamaachesuu, chichischeyimitinaan muush e taapweyin taan e itweyin. Namui wiyesiin awen an kaa ayimihiit wesh misiwe awen peyakunihch chit iteyimaau. Namui chikanawaapahtamuwaan taan e ishi chisteyihtaakusit awen. Kuiskw kaye chichiskutamuwaauch awenichii taan e ishi nitaweyimikutwaau Chishemanituu chechii ishi pimaatisiitwaau. Itashteu aa wiishuwewinihch Rome chisheuchimaau chechii miyaakanuut aniyuu shuuliyaayuu kaa chiishiihkaasuyich aweyuu.” 
MRK.12.15	Nipaa chiishiihkenaan aa maak namui. Jesus maak chii chischeyimeu e wii pisiiwiikut uyuu e ishi kakwechimikut ekw kaa itaat, “Chekwaan wehchi wii pechi kakwechihiyekw. Peshuwaahkw maa shuuliyaawaapiskush, che kanawaapamak.” 
MRK.12.16	Kaa miyaatwaau peyakw. Ekw kaa itaat, “Awen maak utaashtamuhkw e nuukuniyich utah kaye awen uyuu utishinihkaasun kaa masinaateyich.” Chii iteuch, “Chisheuchimaau Caesar aniyuu utaashtamuhkw kaye wiya anit masinaasuu.” 
MRK.12.17	Jesus chii iteu, “Miyaahkw chisheuchimaau Caesar taan aniyuuh wiya tepiyeusiit, kaye maak miyaahkw Chishemanituu taan aniyuu wiya tepiyeusiit.” Nuwach maak chii maamishkaashtuweuch uyuu kaa ishi ayimihiikutwaau.
MRK.12.18	Sadduceech kaye chii pechi nituwaapamikuu Jesus. Eukw uchii ekaa uhchi taapwehtahkwaau che wanishkaanaakanuyich eshkw aweyuuh kaa nipiitwaau. Chii kakwechimeuch Jesus e itaatwaau, 
MRK.12.19	“Chischinuhamaachesuu, Moses chii masinaham taan che ishi naanaakachihtaayihkw. Chii iteu anit, ‘Nipite naapeu e chii maak wiichiskweut ekaa maak uhchi utawaashiimuwaakwenich, aniyuu kaa uhchi taahchiskaakut wiichiinuu eukun aniyuu chipaa wiichimeyuu aniyuu wiichiskweu. Ekw maak chipaa ayaaweuch awaasha aniyaa ustesa an naapeu chechii uhpinihtaauchishtamuwaat.’ 
MRK.12.20	Niishwaashch maak chii itashuuch naapeuch e chii wiichishaanihtutwaau. An ustesimaau chii niipuu. Paatimaa maak chii nipuu. Namui uhchi ayaaweuch awaasha aniyuu wiichiskweu. 
MRK.12.21	Ekw aniyuu wiichishaan kaa uhchi taahchiskaakut kaa wiichimaayich aniyuu wiichiskweu. Kaye wiya maak uu naapeu chek chii puunipimaatisiyuu. Namui uhchi ayaaweuch awaasha kaye wiyawaau. Ekun mwehch kaa ispayit kaye an kutak wiichishaanimaau. 
MRK.12.22	Chek misiwe anichii niishwaashch wiichishaanimaauch kaa wiichimaatwaau aniyuu iskweu. Misiwe e chii nipitwaau ekaa uhchi ayaawaatwaau awaasha. Chek maak chii puunipimaatisiyuu kaye wiya an iskweu. 
MRK.12.23	Taaniyuuh maak aniyuu che wiichiskweututaakut uu iskweu iskutak wanishkaanaakanuyichen aweyuuh kaa nipiitwaau. Wesh misiwe anichii niishwaashch naapeuch chii wiichimeuch uyuu iskweuh.”
MRK.12.24	Ekw Jesus kaa itaat, “Namui chichischeyihtenaawaau taan e itashteyich Chishemanituu utayimuwin kaye namui chichischeyihtamuwaanaawaau Chishemanituu umaskuusiiwin uu kaa ishi kakwechimiyekw. 
MRK.12.25	Wesh uhpiskaatwaawenich anichii kaa nipitwaau, taapaa kata uhchi niipuuch kaye namui kata uhchi niipuuhaakanuuch, wesh aniyuu e iteyihtaakusiyich enchilh kihchikiishikuhch kaa ihtaayitwaauh ekun mwehch che iteyihtaakusitwaau. 
MRK.12.26	An maak netuu chischeyihtamuwekwe che uhpiskaawaakwenich kaa nipitwaau, namui aa kuuhchi ayimihtaawaanaawaau Moses taan kaa itisinahahk umasinahiikanihch, anit kaa tipaatutahk e niipiskuupaayich kaa uhchi ayimihiikut Chishemanituu, e chii itikuukupane, ‘Eukw niya uchishemanituumiwaau, Abraham, Isaac ekw maak Jacob.’ 
MRK.12.27	Namui Uchishemanituumitutaakuu Chishemanituu aniyuu kaa nipiyich mikw aniyuu kaa pimaatisiyich uchishemanituumitutaakuu. Taapwe chiwanipayinaawaau chiyawaau taan e ishi taapwehtamekw.”
MRK.12.28	Peyakw maak naapeu wiishuwewiniyuu kaa chiskutamaachet chii pechi naachikaapuu, e chii pehtawaat aniyuu kaa ayimihiituyich. Chii pehtaweu maak Jesus taan kaa ishi kuiskw nishkweushihaayich aniyuuh Sadduceeh. Ekw kaa kakwechimaat, “Chekw kacheskwewin maauch niikaan e iteyihtaakuhch.” 
MRK.12.29	Jesus chii iteu, “Wiihtaakun Chishemanituu umasinahiikanihch an maauch niikaan e iteyihtaakuhch kacheskwewin. Itashteu,
MRK.12.29	Nituhtamukw, chiyawaau Israel utiiniimh, Utipeyihchikeu Chichishemanituuminuu, eukuu mikw e peyakushit e Utipeyihchikeut. 
MRK.12.30	Saachihii Utipeyihchikeu Chichishemanituum, misiwe chitehiihch, kaye misiwe chitahchaahkuhch kaye misiwe chimituneyihchikanihch kaye maak misiwe chimaskuusiiwinihch.”
MRK.12.31	Chii ati iteu miin Jesus, “An miin kutach kacheskwewin chihchiwe e iteyihtaakuhch eukuu kaa itashtech,
MRK.12.31	Saachihiich kutakach awenichii mwehch chii e ishpish saachihiisuyin.
MRK.12.31	E tahtihkwaau kacheskwewinh eukw uyuu niishu kacheskwewinh maauch e iteyihtaakuhkwaauh.”
MRK.12.32	Chii itikuu aniyuu wiishuwewiniyuu kaa chiskutamaacheyitwaauh, “Chischinuhamaachesuu, chitaapwen. Chitaapwen e itweyin mikw e peyakushit Chishemanituu, namui ihtaau kutak. 
MRK.12.33	Kaye chitaapwen e itweyin. Chechii saachihaakanuut Chishemanituu misiwe mitehiihch, kaye misiwe mituneyihchikanihch, kaye misiwe ahchaahkuwinihch kaye misiwe maskuusiiwinihch. Kaye maak chechii saachihaat awen kutak aweyuuh muyaam wiya e ishpish saachihiisut. Uyuu chechii ishpish saachihiiwet awen etituu iteyihtaakuniyuu ishpishaat wii e machishtewehamuwaakanuut Chishemanituu miiwewinh maak awesiisa e chii nipahaakanuyich chechii machishtewehamuwaakanuut.” 
MRK.12.34	Jesus maak piyehtawaat uyuu e ishi kachehtaaweyihtamuuhtaakusiyich chii iteu, “Namui chiwaahyuwaapahtamuwaan Chishemanituu uchisheuchimaawin.” Namui maak uhchi ihtaau awen e tepeyimut etituu chechii ishi kakwechimaat chekwaayuu.
MRK.12.35	Mekwaach Jesus e chiskutamaachet anite chisheayimiheukamikuhch chii kakwechimeu aniyuuh anit kaa ihtaayich, “Taanite chechii uhchi itwetwaau anichii wiishuwewiniyuu kaa chiskutamaachetwaau David e ihtaayich che uhchi aanische pimaatisiyich Christ. 
MRK.12.36	Kaa payehchisiyich Ahchaahkw chii ihtuutaakuu aniyaa David chechii itwet,
MRK.12.36	Utipeyihchikeu chii iteu Nitipeyihchikemh, ute pechi apih nihiiwinihch paatish chii ashpashihiikwaawenich anichii kaa uhkaatiskwaau. 
MRK.12.37	Mechim David Nitipeyihchikem e chii ishinihkaataat Utipeyihchikeu. Taanite maak chechii uhchi ukusiitutawaat.” Aniyuu maak aweyuu kaa mista mihchetiyich kaa nituhtaakut Jesus nuwach chii miyuuhtaakuu.
MRK.12.38	Mekwaach maak miin e chiskutamuwaat chii iteu, “Yaakwaamiishtuwaahkuch anichii wiishuwewiniyuu kaa chiskutamaachetwaau, wesh nituweyihtamuch chechii chisteyimaakanuutwaau. Miyeyihtamuch e pushchishkahkwaau kaa chinwekaniyikwaau akuhpa, kaye miyeyihtamuch e utinischenaakanuutwaau anite e mihchetinaanuyich. 
MRK.12.39	Kaye nituweyihtamuch anite maauch e paihtepitwaau chechii apihaakanuutwaau ayimiheukamikuhch, kaye e makushaanuyich chechii apihaakanuutwaau anite e uchimaaupinaanuyich. 
MRK.12.40	Utinamuweuch kaye misiwe taan e ishi tipiyeusiyich kaa paahpeyakuyich iskweuh kaye maak e ayimihaatwaau chineush ayimihaauch, ayimihehkaasuch maak mikw uyuu e ihtitwaau. Eukunich maak uchii ushte che aahkwaateyihtaakuniyich taan che ishi wiyaaskunikutwaau Chishemanituuh.”
MRK.12.41	Jesus maak tipiskuuch anit kaa chii pachishtinikaanuyich ekut kaa apit. Chii mihchetinaanuuyuu anit e pachishtinikaanuyich. Chii kanawaapameu maak aweyuu e pechi pachishtinicheyich. Mihchetu aniyuuh kaa miisitisiyich aweyuuh mistahii chii pachishtinicheyuuh. 
MRK.12.42	Chek chii uhchi takushin e peyakut iskweu, e chistimaatisiit, niishu e wiipaapischisiyich shuuliyaawaapiskusha chii pachishtinicheu. Uyuuh taapishkun shuuliyaawaapiskusha kaa pachishtinichet mikw peyakw sumaachiish chii iteyihtaakusiyuuh. 
MRK.12.43	Ekw Jesus kaa ayimihaat uchischinuhamuwaakanh. Chii iteu maak, “Chihchiwe chititinaawaau, kaa ishpish pachishtinichet an kaa peyakut iskweu kaa chistimaatisiit etituu wiya mishaayuu upachishtinichewin ishpish anichii kutakach kaa pachishtinichetwaau. 
MRK.12.44	Wesh anichii kutakach kaa pachishtinihkwaau ayuupayuuch aniyuu shuuliyaayuu kaa pachishtinihkwaau, uu maak kaa peyakut iskweu, aat e manesiit chii pachishtinam misiwe aniyuu ushuuliyaam aniyuu chipaa uhchi pimaachihiisuu.”
MRK.13.1	Jesus maak e ati wiiwiit aniyuu chisheayimiheukamikuyuu, peyakw uchischinuhamuwaakan chii itikuu, “Chischinuhamaachesuu, Iitaapih maa. Nuwach miyuushuuch uchii asiniich utah waaskaahiikanihch kaa chikamutwaau kaye maak uyuuh waaskaahiikanh nuwach miywaashuuh.” 
MRK.13.2	Chii iteu maak Jesus, “Chiwaapahtenaawaau aa uyuuh waaskaahiikanh kaa maamishaakwaau. Namui waawaach peyakw asinii chika uhchi aakwiihtuupuu kutak asinii taan aniyuu kaa itahaakanuut. Misiwe asiniich kaa ishi aapachihaakanuutwaau kaa ushihtaakanuuhkwaau uyuu waaskahiikan chika niihchiwepinaakanuuch.”
MRK.13.3	Mekwaach maak e apit anite Olives wachiihch tipiskuuch anit aniyuu chisheayimiheukamikuyuu kaa ihtakuniyich, chii naatikuu Peter, James, John ekw maak Andrew chechii kakwechimikut mekwaach mikw wiyawaau e ihtaatwaau. 
MRK.13.4	Chii itikuu, “Wiihtamuunaan maa taaishpish che ispayihch uu. Chekwaan che ispayihch chechii uhchi chischeyihtaakuhch e utihchipayihch ekw che ispayihkwaau uyuuh chekwaayuuh.”
MRK.13.5	Jesus maak chii iteu, “Yaakwaamiikw ekaa awen chechii wiyeshimitaakw. 
MRK.13.6	Wesh chika mihchetuuch awenichii e takushihkwaau nitishinihkaasuwiniyuu e aapachihtaatwaau e itwetwaau, ‘Eukw niya Christ.’ Mihchetu maak aweyuu chika wiyeshimeuch. 
MRK.13.7	Ekaawii kaye chika uhchi mukushkaateyihtamihiikunaawaau pehtamekwe e matwe nitupayinaanuuhch peshuch anite e ihtaayekw kaye pehtamekwe e tipaatutaakanuuhch e nanitupayinaanuuhch anite waahiyuu. Eukw wesuu niishtam netaweyihtaakuhch chechii ispayihch, mikw maak namui eshkw kata uhchi iskwaapayuu. 
MRK.13.8	Peyakunihch kaa itiskaanesitwaau awenichii kata maasihiituuch aniyuuh kutak aweyuuh aahchiiuh kaa itiskaanesiyich. Kaye anichii kaa uchimaautwaau kata nitupayihkahtaweuch aniyuu kutak kaa uchimaawiyich. Kaye maak nanaahkuu anite wiyesh kata kuihkun. Kaye kata ihtakun e kauhkataanuuhch. Uu maak nanaahkuu che ispayihch, eukuu picheyik e chihchipayihch nanehkaateyimuwin, mwehch iskweu e chihchi muushihut che aahkusit.”
MRK.13.9	“Yaakwaamiikw wesh chika ihtaauch anichii che maakunitaakuch ekw anite kaa niikaanishkaacheyich e ihtaayich che ituhtahiitaakuch chechii wiyaaskunikuyekw. Kaye maak anite ayimiheukamikuhch ekute che papasistehukuyekw. Chika ituhtahiikunaawaau peshuch kaye chisheuchimaauch e ihtaatwaau chechii wiyaaskunitaakuch an uhchi e nuushuushkuyekw. Chika nitaweyihtaakusinaawaau kuiskw chechii ishi aayimuumiyekw. 
MRK.13.10	Eshkw maak ekaa ispayekwe uu, niishtam chipaa kacheschimaakanuuch misiwe e itiskaanesitwaau awenichii e waawiihtamuwaakanuutwaau miywaachimuwiniyuu. 
MRK.13.11	Iskutak maak maakunikuyekwe ekw maak ituhtahiikuyekwe anite che wiyaaskunikuyekw ekaawii niyaakan chika uhchi aayimeyihtamihiikunawaau taan che itweyekw, mikw taan che ishi miikuwekwe che itweyekw mekwaach anit ihtaayekwe ekun an itwekw. Wesh taapaa chiyawaau chika uhchi ayiminaawaau anit mekwaach ayimiyekwe, Kaa payehchisiyich Ahchaahkw eukw che ayimit. 
MRK.13.12	Maau kaye che ispayihch. Wiichishaanimaau kata wiyeshipachishtineu tipiiwe wiichishaan chechii nipahaakanuyich. Uhtaawiimaau kaye ekun che ihtuutawaat utawaashiim. Awaashach kaye kata chishuwaahiikuuch uniichihiikuwaauh ekw che ihtuutawaatwaau chechii nipahaakanuyich. 
MRK.13.13	Misiwe awen chika uhkaatikuwaau e nuushuushkuwiyekw. Mikw maak an awen che yaaichikaapuukwe che ishpish pimaatisiikwe eukuu che pimaachihaakanuut.”
MRK.13.14	“Iskutak maak waapamekwe an awen maauch kaa uhkaateyihtaakusit e niipuut anite atuch chipaa uhchi niipuu” (an awen kaa ayimihtaat uyuu kata wii nisituhtam), “ekush pachishtinaahkuch anichii Judeahch kaa ihtaatwaau anite e wachuuniyich chechii itishimutwaau. Eukun uyuuh aniyaa uchischiwehiichesuu Daniel kaa aayimuumaat. 
MRK.13.15	Kaye an awen tahkuhch wiichihch kaa ihtaat ekaawii pachishtinaahkw chechii piihchet uwaaskaahiikanim chechii nitawaahtahk chekwaayuu. 
MRK.13.16	Kaye an awen nihtaauchihchikan aschiihch kaa ihtaat ekaawii pachishtinaahkw chechii chiiwet utakuhp e wii nituwaahtahk. 
MRK.13.17	Taapwe kata aayimihuch anichii mekwaach kaa kanuweyimaasutwaau kaye anichii kaa nuushaanihaausutwaau aniyuuh e chiishikaayikwaauh. 
MRK.13.18	Ayimihaakw ekaa e mekwaapipuhch chechii ispayihch uu. 
MRK.13.19	Wesh uyuu e chiishikaakwaauh utihchipayihkwaawen nuwach kata ihtakun e nanehkaateyimutwaau awenichii. Kaa ishpish ihtakuhch uu aschii, Chishemanituu kaa ushihtaat, namui wiiskaat uhchi iteyihtaakun taan che iteyihtaakuhch uu nanehkaateyimuwin. Kaye maak namui miin wiiskaat kata uhchi ihtakun uu e iteyihtaakuhch nanehkaateyimuwin iskutak chii miyaaupayihche. 
MRK.13.20	Ekaa uhchi nakaahamukupane Chishemanituu etituu chineush chechii ihtakuniyich nanehkaateyimuwiniyuu namui chipaa uhchi ihtaau awen e pimaatisiit.”
MRK.13.21	“Ekw maak ititaakwe awen, ‘Iitaapikw maa, eukw wesh uu Christ,’ maak itikuyekwe, ‘Mwaana Christ,’ ekaawii chika uhchi taapwehtenaawaau. 
MRK.13.22	Kata ihtaauch awenichii e wiyeshihiiwetwaau e itwetwaau Niya Christ. Kata ihtaauch kaye machi uchischiwehiichesuuch. Eukunich maak uchii nanaahkuu maamishkaach waapahtiiwewinh che waapahtiiwetwaau kaye kata ihtuutamuch e maamishkaateyihtaakuniyikwaauh chekwaayuuh. Ekut maak che uhchi wiyeshihaatwaau aweyuu nitamukw chechii ishi taapwehtamiyich. Aniyuuh maak Chishemanituu kaa wiyaapamaayich aweyuuh eukunh aniyuuh che wii wiyeshihaatwaau. 
MRK.13.23	Yaakwaamiikw maak. Shaash niyaakan chichii wiihtamaatinaawaau che ispayihkwaau uyuu chekwaayuu.”
MRK.13.24	“Iskutak miyaaupayihche e nanehkaateyimunaanuuhch,
MRK.13.24	Wetaach namui kata uhchi ishpish chihkaasuweu piisim kaye tipischipiisim namui kata uhchi washtuweu. 
MRK.13.25	Achahkushach chiishikuhch kata uhchi paahpahchishinuuch kaye misiwe taan e ishi ihtakuhch ishpimihch kata nanamipayuu. 
MRK.13.26	Ekw maak che waapamaakanuut Iinuu Ukusisa e pechi asiit kaskawanishkuhch, mitun e nuukuniyich usuuhkaatisiiwin kaye uchisteyihtaakusuwin. 
MRK.13.27	Ekw che itishahwaat enchilh chechii nituu maamuunaayich aniyuu aweyuuh kaa wiyeyimaat anite neweyich e uhchiiweyich e uhchiyich. Tekash e iskwaayaayich aschiiyuu anite maak ishi tekash e iskwaayaayich kihchikiishikuyuu kata uhtineyuu.”
MRK.13.28	“Ihtakun chekwaan chechii chiskutamaasuyekw misishuuminaahtikw e kanawaapamekw. Iskutak e ati uschinihtaauchiniyikwaau uwatihkun kaye maak e ati niipiisiyuut, chichischeyihtenaawaau shaash wiipach che niipihch. 
MRK.13.29	Uyuuh maak chekwaayuuh kaa aayimuutamaatakuch che ispayihkwaau iskutak ispayihkwaawen ekut che uhchi chischeyihtamekw shaash e peshunaakuniyich Iinuu Ukusisa che takushinit, muyaam shaash ishkwaahtemihch e pechi niipuut e ishinaakusit. 
MRK.13.30	Kuiskw chiwiihtamaatinaawaau, anichii kaa pimaatisiitwaau anuhchiish namui kata uhchi mehchi nipuuch eshkw ekaa tipipayihche misiwe taan chipaa ispayuu. 
MRK.13.31	Kihchikiishikw neshta aschii kata iskwaapayuu mikw maak nitayimuwin namui wiiskaat kata uhchi iskwaapayuu.”
MRK.13.32	“Mikw maak namui awen chischeyihtam aniyuu e chiishikaayich maak aniyuu tipahiikaniyuu che ispayiyikwaau uyuuh chekwaayuuh. Namui mechim enchilich chischeyihtamuch, mechin Ukusisimaau, mikw Uhtaawiimaau chischeyihtam. 
MRK.13.33	Yaakwaamiikw, muush pechi ayeskuwiishtuukw. Wesh taapaa chichischeyihtenaawaau taaishpish che ispayihch uu. 
MRK.13.34	Ekun mwehch e ishinaakuhch naapeu waahiyuu e wii ispayit. Iskutak che nakatahk wiich utaapachihaakanh miyeu che uchimaawiyich mekwaach ekaa ihtaate. Misiwe paahpeyakw wiihtamuweu che itaapatisiyich. Kaye aniyuuh kaa kanuushkuwaahtaweyich itashumeu yaakwaau chechii naanaakachihtaayich ishkwaahtemiyuu. 
MRK.13.35	Yaakwaamiikw wesh taapaa chichischeyihtenaawaau taaishpish che takushinit kuuchimaamuwaau kaa naanaakachihtaawekw wiichi, e utaakushiyich che takushinikwe, maak aapihtaatipiskaayiche maak petaapaniiche, maak paatish e waapaniich che takushinikwe. 
MRK.13.36	Yaakwaamiikw maak, yaakwaah cheskaakuyekwe e nipaayekw sischikuuch takushihke. 
MRK.13.37	Uu che ititakuch, nititaauch kaye kutakach awenich, Ayeskuwiishtuukw.”
MRK.14.1	Niishu chiishikaau chii ishpishinaakun che miichinaanuuhch an makushaan Miyaaskaacheu makushaan kaa ishinihkaataakanuuhch kaye che chihchipayihch aaihkunaau ekaa uhpisut kaa chii muwaakanuut. Anichii maak kaa niikaanapitwaau ayimiheuchimaauch kaye maak anichii wiishuwewiniyuu kaa chiskutamaachetwaau chii wii naanituu miskamuch taanite chechii uhchi chiimuut maakunaatwaau Jesus chechii nipahaatwaau. 
MRK.14.2	Chii itituuch, “Namui wii mekwaach makushaanuuhche chika chii maakunaanuu, chika machipayihkahtaakunuuch anichii iinuuch chishuwaahiihkwaawenich.”
MRK.14.3	Bethanyihch mekwaach kaa ihtaat Jesus, anite Simon wiichiihch ekute kaa ihtaat. Uyuu naapeu Simon kaa umichiiwaaspinet chii ishinihkaataakanuuyuu. Miichisuunaahtikuhch chii apuuch e miichisutwaau kaa uhchi piihcheyich iskweu e pechi tahkunamiyich naashch e miywaashiyich puutayuu e asiniiyuuniyich. E mista shuuliyaauniyich tuuminikaniyuu e wiihchimaakusiyich chii piihchishtiniyuu anit. Chii mushtaakamiyuu maak uyuu tuuminikaniyuu, nard chii ishinihkaateyuu. Chii piikunam anit e ustikwaanuuniyich aniyuu puutaayuu ekw kaa kutapinahk aniyuu tuuminikaniyuu Jesus ustikwaaniihch. 
MRK.14.4	Pasch anichii awenichii anit kaa ihtaatwaau chii chishuwaahiikuuch uyuu e ihtiyich ekw kaa ititutwaau, “Chekwaayuu wehchi nanaayuuhtaat uyuu kaa wiihchimaakusiyich tuuminikaniyuu. 
MRK.14.5	Chii ataawet awen uyuu tuuminikaniyuu uste nishtwaau mitaahtumitanuu shuuliyaawaapiskwa chipaa miyaakanuu. An maak shuuliyaau kaa chistimaatisiitwaau awenichii chipaa chii miyaakanuuch.” Ekw kaa aanuweyimaatwaau aniyuu iskweu.
MRK.14.6	Jesus maak chii iteu, “Ekaawii pischeyimaahkw. Chekwaan wehchi aayimeyihtamihekw. Mista miywaashiyuu aniyuu e chii ihtuutuut. 
MRK.14.7	Muush ihtaauch kaa chistimaatisiitwaau utah e ihtaayekw, chika chii miyutuutawaawaauch taanite mikw che nihiipayikwe chechii miyutuutamuwekuch, niya maak namui muush nika uhchi ihtaan utah e ihtaayekw. 
MRK.14.8	Uu iskweu chii ihtuutam wiya taan kaa wii ihtit. Niyaakan chii tuuminam niyuuyuu e ayeskuwiihkahk che chiskashtaakanuyich. 
MRK.14.9	Chihchiwe chititinaawaau, taanite mikw che kacheskwaanuukwe e waawiihtaakanuuhch miywaachimuwin misiwe e ispichiskamikaach uu aschii kata wiihtaakanuuyuu uyuu taan kaa ihtit e chischisiitutuwaakanuut uu iskweu.”
MRK.14.10	Peyakw an kaa niishushaapuutwaau chischinuhamuwaakanich Judas Iscariot kaa ishinihkaasut, chii nituwaapameu kaa niikaanapiitwaauh ayimiheuchimaauh chechii wiihtamuwaat wiya chechii ihtuutahk chechii wiyeshipachishtinaat Jesus ekw maak chechii maakunaakanuyich. 
MRK.14.11	Uchii maak niikaan ayimiheuchimaauch chii sichiyehiikuuch piyehtawaatwaau uyuu e itweyich ekw kaa itaatwaau shuuliyaayuu che kaaniyuuhaatwaau chechii ihtuutamiyikwenh uyuu. Ekw Judas kaa naanaakachihtaat taanit che nihiipayiyikwe chechii wiyeshipachishtinaat Jesus.
MRK.14.12	An maak niishtam e chiishikaach anit aniyuuh e pimichiishikaakwaau ekaa uhpisut aaihkunaau kaa chii muwaakanuut, iskutak maak kaa nipahaakanuut maanishchaanish e chischisiitutaakanuuhch anite utaahch an miyaaskaacheu chiishikaau Jesus chii itikuu uchischinuhamuwaakanh, “Taanite netaweyimiyaahch chechii nituu ayeskuushtamaataahch miyaaskaacheu makushaan chechii miichiyin.”
MRK.14.13	Ekw niishu uchischinuhamuwaakanh kaa chihchitishahwaat Jesus e itaat, “Maachiikw nete an mistautenaau. Ekute che nachishkawekw naapeu nipiiyuu e pimuhtataat. Eukuu che nuushuushkuwekw. 
MRK.14.14	Aniyuu waaskaahiikaniyuu che piihchet che kakwechimekw an tepiyeusiit aniyuu waaskaahiikaniyuu, ‘Itweu nichischinuhamaachesiiminaan, Taanite e ihtakuhch an e pischisaach anite nipaa wiichimakushemaauch nichischinuhamuwaakanich miyaaskaacheu makushaaniyuu.’ 
MRK.14.15	Ekw che waapahtiitaakw anite ishpimiihtakuhch e mishaayich e pischisaayich tekash e ishi ayeskuushteyich, shaash misiwe chekwaayuu e ihtakuniyich anite che ishi nitaweyihtaakuniyich. Ekute maak ute che ayeskuushtaayekw uu makushaan.”
MRK.14.16	Ekw kaa chistuhtetwaau anichii chischinuhamuwaakanich anite aniyuu mista utenaayuu kaa ituhtetwaau. Nihaau maak taan kaa ishi wiihtamaakutwaau ekun kaa ispayiyich. Ekw kaa ayeskuushtaatwaau aniyuu miyaaskaacheu makushaaniyuu.
MRK.14.17	Iskutak maak wetaakusiyich Jesus chii takushin anite e wiicheukut aniyuu niishushaap uchischinuhamuwaakanh. 
MRK.14.18	Mekwaach maak e miichisutwaau Jesus chii itweu, “Chihchiwe chititinaawaau, peyakw utah e tashiyekw nika wiyeshipachishtinikw, ekut utah niyaanitam waachimiichisuumit an awen.”
MRK.14.19	Ekw misiwe anichii chischinuhamuwaakanich chii misimeyihtamihiikuuch uyuu kaa itweyich ekw paahpeyakw kaa kakwechimaatwaau, “Niya aa an awen.” 
MRK.14.20	Jesus kaa itaat, “Ekut e ihtaat an awen utah uu e niishushaapuyekw. Eukuu kaa akuhchimaat utaaihkunaam anit aniyuu wiyaakaniyuu kaa akuhchimach niya nitaaihkunaam. 
MRK.14.21	Kata nipahaakanuu Iinuu Ukusisa aniyuu taan kaa ishi pechi masinahiikanuyich masinahiikanihch anite utaahch. Mikw maak taapwe kata aahkwaach machipayuu an awen che wiyeshipachishtinaat Iinuu Ukusisa. Uste chipaa miywaayikupane an awen ekaa mechim uhchi pimaatisiikupane.”
MRK.14.22	Aniyuu maak e miichisutwaau, Jesus chii utineu aaihkunaau ekw kaa nanaaskumaat Chishemanituu. Iskutak kaa nanaaskumut ekw kaa papahkwenaat aniyuuh aaihkunaau, ekw kaa maamiyaat misiwe paahpeyakw e tashiyich e itaat, “Utinaahkw uu, muwaahkw, eukuu niyuu.” 
MRK.14.23	Ekw aniyuu minihkwaakaniyuu kaa utinahk, chii nanaaskumeu Chishemanituu, ekw kaa miyaat aniyuu uchischinuhamuwaakan. Misiwe maak e tashiyich chii minihkweyuuh. 
MRK.14.24	Kaa itaat, “Eukuu nimihkw, an che shiikanikaatech mihchetu awen uhchi. Uu nimihkw ekut che uhchi yaaitashtech uschi niskumuwin. 
MRK.14.25	Chihchiwe chititinaawaau, namui miin nika uhchi minihkwen shuuminaapuu paatish e uskaakamihch shuuminaapuu minihkweyaane anite Chishemanituu uchisheuchimaawinihch.” 
MRK.14.26	Iskutak maak kaa nikamutwaau ayimiheu nikamuwiniyuu ekw anite aniyuu wachiyuu Olives kaa ishinihkaateyich kaa ituhtetwaau.
MRK.14.27	Ekw Jesus kaa itaat aniyuu uchischinuhamuwaakanh, “Uu anuhchiish che tipiskaach misiwe e tashiyekw chika nakasinaawaau, an uhchi taan che ihtuutaakuyaan, wesh itashteyuu anite Chishemanituu utayimuwinihch,
MRK.14.27	Nika niihtahwaau an maanishchaanishuiinuu, ekw anichii maanishchaanishach che ascheyaamuhchaanuuhch. 
MRK.14.28	Iskutak maak chii wanishkaanikuyaane nipuwinihch uhchi anite Galileehch nika ituhten. Ekute anite che ashuwaapamitakuch.” 
MRK.14.29	Peter maak chii nishkweushiheu e itaat, “Namui wiiskaat chika uhchi nakatitin niya aat misiwe awen nakatiske.” 
MRK.14.30	Ekw Jesus kaa itaat, “Chihchiwe chititin, eshkw ekaa mechim niishwaau chistute naape pakahaahkwaan che utaakushich shaash nishtwaau chika itwen ekaa chischeyimiyin.” 
MRK.14.31	Peter naashch chii wii taapweu e itaat, “Namui wiiskaat nika uhchi itwen ekaa chischeyimitaan, aat ishinaakuhche che nipiyaan nipahiikawiyine.” Ekun kaa itwetwaau kaye anichii kutakach chischinuhamuwaakanich.
MRK.14.32	Gethsemane kaa ishinihkaateyich nihtaauchihchikan aschiiyuu ekute kaa ituhtetwaau Jesus ekw maak uchischinuhamuwaakanh. Ekw Jesus kaa itaat aniyuuh uchischinuhamuwaakanh, “Ekut utah apikw. Nika nituu ayimihaan.” 
MRK.14.33	Ekw kaa chistuhtahaat Peter, James ekw maak John. Naashch maak chii misimiskaakuu misimeyihtamuwiniyuu kaye naashch chii kushikumahchihuu. 
MRK.14.34	Ekw kaa itaat, “Naashch taapwe misimeyihtam nitahchaahkw. Ekut utah ihtaakw mikw maak ekaawii wii kauhkusikw e ashuwaapiyekw.”
MRK.14.35	Nete maak ustesiish chii ituhteu Jesus, anite aschiihch kaa ishi pahchishimipayihut. Ekw kaa ayimihaat e nitutamaat chechii nihiipayiniyich ekush ekaa chechii nachishkahk taan chipaa ishi nachishkam mekwaach aniyuu tipahiikaniyuu. 
MRK.14.36	Chii itweu, “Nuuhtaawii, namui ihtakun chekwaan ekaa chechii ihtuutaman chiya. Iichenamuu maa uu taan nipaa ishi wiisacheyihten. Mikw maak chiya chititeyihtamuwin chika ihtuutaakanuu, namui niya nititeyihtamuwin.”
MRK.14.37	Iskutak kaa chiishi ayimihaat kaau chii naateu aniyuuh kaa nishtiyich uchischinuhamuwaakanh, misiwe maak chii nipaayuuh. Chii iteu aniyuuh Peter, “Simon, chinipaan aa. Namui aa mechim kuuhchii ihtin peyakw tipahiikan ekaa chechii nipaayin.” 
MRK.14.38	Ekw kaa itaat aniyuuh e nishtiyich, “Yaakwaamiikw kaye ayimihaakw ekaa chechii shaakuuchihiikuyekw kakwechihiiwewin. Wesh chitahchaahkuwaahch naashch taapwe kuiskw chiwii ihtinaawaau mikw maak chiyaasiwaahch namui mitun chisaapisiinaawaau.”
MRK.14.39	Ekw miin kaa nakataat Jesus aniyuu uchischinuhamuwaakanh. Kaa ayimihaat miin Chishemanituu, ekun yaapach kaa ishi ayimihaat aniyuu niishtam taan kaa ishi ayimihaat. 
MRK.14.40	Miin maak niyaataat uchischinuhamuwaakanh chekwaayuu miin kaa kauhkushiikupanenh. Wesh shaash namui miihkwaach uhchii tuuhkaapiyuuh kaa ishpish chii wii nipaayich. Ekw maak namui uhchi chischeyihtamuch taan che itaatwaau Jesus.
MRK.14.41	Ekw chek nishtwaau kaa naataat ekw kaa itaat, “Eshkw aa chinipaanaawaau. Eshkw aa chitaasteyeskusinaawaau. Ekun ekw, shaash utihchipayuu an tipahiikan. Iitaapikw maa, shaash wiyeshipachishtinaakanuu Iinuu Ukusisa anite umachihtwaauh e ihtaayich. 
MRK.14.42	Wanishkaakw. Maachiitaau. Kanawaapamaahkw maa an che wiyeshipachishtinit shaash peshunaakusuu.”
MRK.14.43	Eshkw maak mekwaach e ayimit Jesus chii uhchi takushiniyuuh peyakw aniyuu kaa niishushaapuyich uchischinuhamuwaakan Judas Iscariot kaa ishinihkaasuyich. Chii pechi wiicheukuyuu mihchetu aweyuuh e chii pechi itishahukutwaau kaa niikaanapiitwaau ayimiheuchimaau kaye wiishuwewiniyuu kaa chiskutamaacheyitwaauh kaye aniyuuh iinuuh kaa niikaanishkuwaayitwaauh. Chii pechi tahkunamuch maak nitupayuuhkumaan kaye utaamihiikanaahtikw. 
MRK.14.44	An che wiyeshipachishtinaat Jesus chii niikaan wiihtamuwekupane aniyuuh kaa wiicheukut taan che ihtit. Chii itweche, “An che uchemak naapeu eukun an naapeu netaweyimekw. Eukun an che maakunekw che chistuhtahekw.”
MRK.14.45	Iskutak maak tekushinit Judas tiiwehch chii naateu Jesus ekw kaa itaat, “Chischinuhamaachesuu.” Ekw kaa uchemaat. 
MRK.14.46	Ekw kaa maakunaatwaau Jesus suuhk e maamaahchikunaatwaau. 
MRK.14.47	Peyakw maak awen anit e niipuut e kanawaapit chii uhchi kuikupitam umisimuuhkumaan ekw kaa chimishamuwaat uhtaukaayuu aniyuuh chisheayimiheuchimaauh utaapachihaakaniyuu. 
MRK.14.48	Jesus kaa uhchi ayimit e itaat aniyuuh kaa pechi nituwaapamikut, “Chekwaan wehchi pechi nituwaapamiyekw muuhkumaanh kaye utaamihiikanaahtikw e pechi tahkunamekw. Ekun e ihtuutawaakanuut chimutisk e wii kaahchitinaakanuut. 
MRK.14.49	Meshikum chiishikaau nichii ihtaan anite mekwesiin e ihtaayekw e chiskutamaacheyaan anite chisheayimiheukamikuhch, namui maak kuuhchi pischeyiminaawaau. Mikw maak iteyihtaakun taan e itashtech Chishemanituu utayimuwinihch che tipipayihch.”
MRK.14.50	Ekw misiwe uchischinuhamuwaakanh kaa nakatikut e ushimuyich.
MRK.14.51	Chii ihtaau naapesh e uschiniichuuch e nuushuushkuwaat Jesus. Chii tihtihpayehchishkam e papachekaniyich machunishiyuu e mishaamiskahk. Ekw pasch naapeu anit kaa ihtaayich kaa maakunikut, 
MRK.14.52	mikw maak chii tichischipayihuu ekw kaa ushimut an naapesh e ati musheshkatepahtaat e chii manipitaakanuyich aniyuu kaa tihtipayehchishkahk machunishiyuu.
MRK.14.53	Ekw anite chisheayimiheuchimaauh e ihtaayich kaa ituhtahaatwaau Jesus. Ekute maak kaa nishtawiiwaakupanenich kaa niikaanapitwaau ayimiheuchimaauch kaye anichii kaa niikaanishkawaatwaau iinuuh kaye maak anichii wiishuwewiniyuu kaa chiskutamaachetwaau. 
MRK.14.54	Peter maak waahiyuushiish anite chii pechi nuushuushkaacheu. Kaa ati ituhtet anite chisheayimiheuchimaau uwaaskaahiikanimiyuu e ihtakuniyich. Ekut anit wiiwiitamihch kaa ihtaat. Chii waapameu aapachihaakanh iiniskuteyuu e waaskaapishtamiitwaau e ausuyitwaau. Eukun aniyuu kaa naataat kaa ati wiitapimaat. 
MRK.14.55	Anichii maak kaa niikaaneyihtaakusitwaau ayimiheuchimaauch nesht misiwe aniyuuh kaa maamuupishtahkwaau e wiyeyihtaakanuyich chekwaayuu chii wii naanituu miskamuch chekwaayuu chechii ishi ataameyimaatwaau Jesus ekw maak chechii itashuwetwaau chechii nipahaakanuyich. Mikw maak namui uhchi miskamuweuch chekwaayuu chechii ishi ataameyihtaakusiyich. 
MRK.14.56	Mihchetu awenichii chii ihtaauch chekwaayuu e ishi mamishimaatwaau Jesus mikw maak namui uhchi chihkaawaastaakuniyuu aniyuu taan kaa ishi waawiihtahkwaau.
MRK.14.57	Ekw pasch naapeuch kaa uhchi pasikuutwaau ekw uyuu kaa ishi wiihtahkwaau e nanatayitwaau e itwetwaau, 
MRK.14.58	“Nichii pehtawaanaan e itwet, ‘Nika wanaachihtaan uu chisheayimiheukamikw naapeu kaa ushihtaat, nishtu chiishikaauh maak ishpish miin kutach nika wiikaapuuhtaan ekaa naapeu uhchi ushihtaat.’ ” 
MRK.14.59	Namui mechim kaye wiyawaau uchii naapeuch uhchi taapwehtaakuniyuu taan kaa ishi wiihtahkwaau wesaa nanaahkuu e chii itihtaakuniyikwaauh utipaachimuwinawaauh.
MRK.14.60	Ekw an chisheayimiheuchimaau kaa uhchi pisikuut misiwe kaa uhchiskaapuushtawaat aniyuuh anit kaa ihtaayitwaauh ekw kaa kakwechimaat Jesus, “Namui aa ihtakun chekwaan e wii itweyin aniyuu taan e itaachimiskwaau uchii.” 
MRK.14.61	Namui uhchi chistuu Jesus, namui chekwaayuu uhchi iteu. Miin kaa kakwechimikut aniyuu chisheayimiheuchimaau, “Ewaa chiya Christ, Chishemanituu kaa shaweyihtaakusit Ukusisa.” 
MRK.14.62	Jesus chii iteu, “Ehe, eukw niya. Chika waapamaawaau Iinuu Ukusisa e apit anite Kaa Suuhkaatisiyich unihiiwiniihch itehche e ihtaayich. Kaye chika waapamaawaau pechi takushinite kihchikiishikw kaskawanishkuhch e uhchi nuukusit.”
MRK.14.63	Ekw an chisheayimiheuchimaau, iskutak piyehtawaat uyuu e itweyich chii piikupitam uchekwaanim e itwet, “Namui chinitaweyimaanuuch kutakach awenichii chechii pechi wiihtahkwaau taan kaa ihtiyich maak taan kaa itweyich. 
MRK.14.64	Chipehtawaawaau taan e ishi maayeyimaat Chishemanituuh. Taan maak waa ihtuutawekw.” Misiwe maak e tashitwaau chii iteuch e ishinaakuniyich chechii nipahaakanuyich.
MRK.14.65	Pasch maak chii shihkwaateuch kaye chii akunaahkwehweuch ekw kaa wautaamuhkwehwaatwaau e itaatwaau, “Awen kaa utaamuhuusk chititeyihten.” Mechim aniyuuh kaa maakunawesiyich kaa naanaakachihtaayich aniyuu waaskaahiikaniyuu chii utataamuhukuu aniyuu e ati chistuhtahiikut.
MRK.14.66	Eshkw anite wiiwiitamihch chii ihtaau Peter kaa uhchi pimuhteyich peyakw aniyuuh chisheayimiheuchimaau ukuuhpaaneskwemiyuu. 
MRK.14.67	Uu kuuhpaaneskweu iskutak wiyaapamaat Peter e ausuyich, kuiskw chii kanawaapameu ekw kaa itaat, “Chiya kaye chichii papaawiichewaau Jesus, Nazareth kaa uhchiit.” 
MRK.14.68	Peter maak chii nanatayuu, chii iteu, “Namui nichischeyihten kaye namui ninisituhten chekwaan uu kaa aayimuutaman.” Ekw kaa pisikuut ekw anite e ishkwaahtemuuniyich aniyuu waaskaahiikaniyuu kaa ituhtet. Kaa uhchi chistuyich naapepakahaahkwaan. 
MRK.14.69	Kaa waapamaat an kuuhpaaneskweu anite e niipuyich Peter ekw kaa itaat aniyuuh aweyuuh anite kaa naaniipuuyitwaau, “Eukun an peyakw.” 
MRK.14.70	Mikw maak Peter miin chii aanuwehtam uyuu kaa itweyich. Paatimaa miin chii itikuu anit kaa naaniipuuyitwaau, “Namui chika chii itwen ekaa uhchi papaawiichewat wesh chinisituhtaakusin Galileehch e uhchiyin.” 
MRK.14.71	Ekw kaa itwet Peter, “Ekush nika waweshihiikw Chishemanituu nenatayiwaane, kaye naashch chii wii taapweu e itwet, namui nichischeyimaau uu naapeu kaa aayimuumekw.” 
MRK.14.72	Sischikuuch maak miin chii uhchi chistuu naapepakahaahkwaan ekw Peter kaa uhchi chischisit kaa itikut Jesus, “Eshkw ekaa mechim niishwaau chistute naape pakahaahkwaan nishtwaau chika itwen ekaa chischeyimiyin.” Ekut anit kaa uhchi mista maatut Peter e chischisit uyuu.
MRK.15.1	Wiipach wiyaapaniyich anichii kaa niikaanapitwaau ayimiheuchimaauch chii nishtuuneuch aniyuuh kaa niikaanishkawaayich iinuuh ekw maak aniyuuh wiishuwewiniyuu kaa chiskutamaacheyitwaauh ekw maak misiwe aniyuu kaa maamuupishtamiyich e wiyeyihtaakanuyich chekwaayuu ekw kaa wiyeyihtahkwaau taan che ihtitwaau. Chii maahkupiteuch Jesus ekw anite Pilate e ihtaayich kaa ituhtahaatwaau. 
MRK.15.2	Ekw Pilate kaa kakwechimaat Jesus, “Ewaa chiya Jewa iinuuch uchisheuchimaamuwaau.” Jesus chii iteu, “Ekun e itweyin.” 
MRK.15.3	Mistahii chekwaayuu chii ihtakuniyuu e chii ishi ataameyimaatwaau Jesus anichii kaa niikaanapitwaau ayimiheuchimaauch. 
MRK.15.4	Ekw Pilate miin kaa kakwechimaat Jesus e itaat, “Namui aa chika uhchi nishkweushihaauch. Nituhtuuch maa e ishi nanaahkuu chekwaayuu ataameyimiskwaau.” 
MRK.15.5	Yaapach namui uhchi wii chistuu Jesus. Pilate maak nuwach chii miskaateyimeu ekaa chistuyich.
MRK.15.6	Ekun kaa chii ihtinaanuuhch maan tahtwaau wetihchipayihch anit kaa chii miichinaanuuhch miyaaskaacheu makushaan, Pilate chii pachishtineu peyakw aweyuu chipahutuukamikuhch e ihtaayich mikw taan aniyuuh netaweyimaayich aniyuuh iinuuh chechii pachishtinaakanuyich. 
MRK.15.7	Anit maak an mekwaach, chipahutuukamikuhch chii ihtaau naapeu Barabbas e ishinihkaasut. Ekute kaa ihtaayich kaye aniyuu aweyuuh kaa wiichihiikut e machipayihkahtuwaat chisheuchimaau anit Jerusalemihch. Chii nipahechenich naapeu mekwaach uyuu kaa ihtitwaau. 
MRK.15.8	Ekw anichii iinuuch kaa pechi mihchetitwaau chii naateuch Pilate ekw kaa itaatwaau chechii ihtuutamaakutwaau aniyuu kaa chii ihtuutamaakutwaau eshikum pipun iskutak mekushaanuyich miyaaskaacheu makushaaniyuu. 
MRK.15.9	Ekw kaa itikutwaau Pilate, “Chinitaweyiminaawaau aa chechii pachishtinamaatakuch Jewa iinuuch uchisheuchimaamuwaau.” 
MRK.15.10	Wesh chii chischeyimeu aniyuuh kaa niikaanapiitwaauh ayimiheuchimaauh e uhteyimaayich Jesus wehchi pechi itishahwaayich anite wiya e ihtaat.
MRK.15.11	Ekw uchii kaa niikaanapitwaau ayimiheuchimaauch chii siihchimeuch aniyuuh iinuuh chechii itaayich Pilate, Barabbas teyakuch chechii pachishtinamuwaakanuutwaau. 
MRK.15.12	Ekw Pilate miin kaa kakwechimaat aniyuuh iinuuh, “Taan maak netaweyimiyekw chechii ihtuutuuk an Jewa iinuuch uchisheuchimaamuwaauh kaa ishinihkaatekw.” 
MRK.15.13	“Chiistaaskuhwaahkw aashiteyaahtikuhch,” chii ishi nishkweushihiikuu. 
MRK.15.14	Ekw Pilate kaa itaat, “Chekwaayuu maak. Taan maak kaa ishi machituutahk.” Ekw aahch kaa aashihkwetwaau anichii iinuuch, “Chiistaaskuhwaahkw aashiteyaahtikuhch,” e ishi tepwetwaau.
MRK.15.15	Pilate maak chii wii nanihiiweheu aniyuuh iinuuh ekw kaa pachishtinaat aniyuu Barabbas. Iskutak maak kaa chiishi pishishtehwaakanuyich Jesus ekw kaa pachishtinaat aashiteyaahtikuhch chechii nituu chiistaaskuhwaakanuyich.
MRK.15.16	Anichii maak shimaakanishach anite e ihtakuniyich aniyuu chisheuchimaaukamikuyuu ekute kaa ituhtahaatwaau Jesus. Kaa wiishaamaatwaau misiwe aniyuuh kutak shimaakanishah. 
MRK.15.17	Ekw kaa pushchishkamutiyaatwaau akuhpiyuu e mihkwekaniyich kaye chii ushihtaauch chisheuchimaau astutiniyuu e kaasutewaayikwaau niipisiyaahtikw e aapachihtaatwaau. Eukw uyuu kaa pushchashtutinahaatwaau. 
MRK.15.18	Ekw aayaahch kaa ihtuutawaatwaau muyaam e chisteyimaatwaau e ihtuutawaatwaau. Chii maayeyimeuch mwehch e maamihchimaatwaau e itaatwaau, “Eukw chiya Jewa iinuuch uchisheuchimaamuwaauh.” 
MRK.15.19	Ekw kaa utaamistikwaanehwaatwaau mistikw e aapachihtaatwaau. Chii shihkwaateuch kaye chii uchihchiihkunapayihuuch uhchishkuu e ihtaayich muyaam e chisteyimaatwaau e ihtitwaau. 
MRK.15.20	Iskutak maak kaa chiishi maayeyimaatwaau ekw kaa manipitamuwaatwaau aniyuu kaa mihkwekaniyich akuhpiyuu kaa chichishkamiyich ekw wiya uchekwaanimiyuuh kaa pushchishkamutiyaatwaau. Ekw kaa wiiwiihtahaatwaau che nituu chistaaskuhwaatwaau aashiteyaahtikuhch.
MRK.15.21	Simon e ishinihkaasut naapeu Cyrenehch e uhchiit nihaau anit chii pechi pimuhteu, wiiwiitamihch anite aniyuu ihtaawiniyuu e uhtuhtet. Eukw uyuu kaa uhtaawiitwaau Alexander ekw maak Rufus. Eukw maak uyuu naapeu anichii shimaakanishach kaa aayihkamihaatwaau chechii pimuhtahaayich Jesus utaashiteyaahtikumiyuu. 
MRK.15.22	Golgotha kaa ishinihkaateyich ekute kaa ituhtahaatwaau Jesus. Uu Golgotha kaa iinaanuuhch, anit e ihtakuhch chiipaistikwaan ishi itweshtamuwaataakanuu. 
MRK.15.23	Chii wii miniheuch maak shuuminaapuuyuu myrrh e chii chiikuunikanuyich anit. Mikw maak namui uhchi wii minihkweu Jesus uyuu. 
MRK.15.24	Ekw kaa chiistaaskuhwaatwaau aashiteyaahtikuhch. Aniyuuh maak uchekwaanimiyuuh chii mamaatinamaatuuch. Chii chaahkahuutuuch, anit kaa uhchi wiyeyihtahkwaau aweyuu che ayaayich aniyuuh uchekwaanimiyuuh. 
MRK.15.25	Peyakushteu chii ispayuu e chechishepaayaayich kaa chiistaaskuhwaatwaau Jesus aashiteyaahtikuhch. 
MRK.15.26	Chii masinaateyuu maak anit ishpimiishiish utaashiteyaahtikumihch taan kaa ishi ataameyimaatwaau. Chii itashteyuu, “Jewa iinuuch uchisheuchimaamuwaau.” 
MRK.15.27	Kaye maak niishu chimutiska chii chiistaaskuhweuch, peyakw anite Jesus unihiiwiniihch itehche chii akuchinuu ekw an kutak anite unimihchiiwiniihch itehche. 
MRK.15.28	Chii tipipayuu maak taan kaa ishi niikaan masinahiikanuuhch anite weskach Jesus e chii aayimuumaakanuut. Itashteu Chishemanituu umasinahiikanihch,
MRK.15.28	Chii asitinaakanuu anite aweyuuh kaa piikunamiyich wiishuwewinh e ihtaayich.
MRK.15.29	Aniyuuh maak aweyuuh kaa pechi pimuhteyich anit e ihtaat chii maayeyimikuu. Chii wewepiskweyuuh, e itweyich, “Taapwe kiipaa. Chiya kaa itweyin chechii wanaachihtaayin chisheayimiheukamikw ekw maak nishtu chiishikaauh ishpish kaau chechii wiikaapuuhtaayin, 
MRK.15.30	Wiichihiisu maak, pechi niishaahtawiih an chitaashiteyaahtikum.” 
MRK.15.31	Ekw kaye wiyawaau anichii kaa niikaanapitwaau ayimiheuchimaauch ekw maak anichii wiishuwewiniyuu kaa chiskutamaachetwaau chii maayeyimeuch anit e ayimihiitutwaau e itwetwaau, “Chii pimaachiheu aweyuu, namui mechin chii pimaachihiisuu wiya. 
MRK.15.32	Uu Christ, Israel iinuuch uchisheuchimaamuwaau, chipaa niishaahtawiyuu aniyuu aashiteyaahtikw e kanawaapamuhkw, ekw maak chipaa taapwehtenaanuu.” Anichii maak kutakach kaa chiistaaskuhwaakanuutwaau chii maayeyimeuch kaye wiyawaau Jesus.
MRK.15.33	Kaa aapihtaachiishikaach maak ekut mitun e kaschitipiskaach kaa ishinaakuhch misiwe e ishpishaach anit an aschii. Nishtu tipahiikan ekun kaa ishinaakuhch. 
MRK.15.34	Nishtu maak e ispayihch Jesus chii uhchi tepweu e itwet,
MRK.15.34	“Eloi, Eloi, lama sabachthani. Maau e ishi itweshtamuwaataakanuuhch uu, Nichishemanituum, Nichishemanituum, chekwaan wehchi pechi nakasiyin.”
MRK.15.35	Pasch maak anichii kaa naaniipuutwaau anit iskutak piyehtawaatwaau uyuu e itweyich chii itweuch, “Nituhtawaahkw maa, Elijah aniyuu kaa tepwaataat.” 
MRK.15.36	Ekw peyakw an chii ispahtaau chechii nituu akuhtataat uhpanishiyuu wiisakaapuuhch, ekw mistikuhch kaa akwaapahkaatahk ekw utiiniihch kaa itinamuwaat chechii shuupihtamiyich. Chii iteu maak, “Ashuwaapitaau, naanaakachihaataau aahch taapwe che pechi niihtinikuukwe Elijah.”
MRK.15.37	Jesus maak chii uhchi pehtaakusuu e chishewet, ekw kaa nipit.
MRK.15.38	Ekw an aakuuyekahiikan anite chisheayimiheukamikuhch kaa ihtakuhch mitun tekash chii tetaau taaschipayuu. 
MRK.15.39	An maak shimaakanishuuchimaau kaa uhchishkuukaapuushtawaat Jesus iskutak wiyaapamaat shaash e nipiyich, chii itweu, “eukw uyuu taapwe kaa aawiyich Chishemanituu Ukusisa.”
MRK.15.40	Chii ihtaauch kaye iskweuch nete waahiyuushiish e uhchi kanawaapitwaau. Eukw uchii Mary Magdalene, kaye Mary, James kaa awaashiyuut ekw maak Joses ukaawaauh, ekw maak Salome. 
MRK.15.41	Eukw uchii iskweuch kaa nuushuushkuwaatwaau Jesus mekwaach eshkw Galileehch e chii ihtaayich kaye kaa waawiichihaatwaau. Mihchetu kaye kutakach iskweuch chii ihtaauch anit anichii kaa wiichewaatwaau Jesus Jerusalemihch kaa pechi ituhteyich.
MRK.15.42	Shaash chii utaakushiyuu kaa takushihk naapeu Joseph e ishinihkaasut. Arimathea chii ishinihkaateyuu anite kaa uhchiyit. Naashch chii chisteyimikuu wiich uchimaauh kaa maamuupiyich. Kaye maak wiya chii naanituwaapahtamuweu Chishemanituuh uchimaawiniyuu. 
MRK.15.43	Aniyuu maak e chiishikaayich ekut kaa chii ayeskuwiihkaakanuuhch miyaaskaacheu makushewin ekw an miin e chiishikaach eukw aniyuu utayimiheuchiishikaamuwaau Jewa iinuuch. Ekw Joseph kaa ati nituwaapamaat Pilate ekaa mitun kushtaachit, kaa kakwechimaat chechii miyaakanuut Jesus wiiyuuyuu. 
MRK.15.44	Pilate maak chii kushkupayuu e pehtahk shaash e chii nipiyich Jesus. Chii wiishaameu aniyuu shimaakanishuuchimaau ekw kaa kakwechimaat shaash kaa nipiikwen Jesus. 
MRK.15.45	Iskutak maak waahtamaakut aniyuu shimaakanishuuchimaau shaash e chii nipiyich Jesus, ekw Pilate kaa niskumaat Joseph chechii utinamiyich Jesus wiiyuuyuu. 
MRK.15.46	Ekw Joseph kaa nituu utinahk e miiwekashiyich machunishiyuu e waapekaniyich ekw kaa nituu niihtinamuwaat Jesus wiiyuuyuu. Ekut anit machunishihch kaa tihtipayetinamuwaat aniyuu wiiyuuyuu ekw chiipaikamikuhch kaa nituu chiskashtaat. Ekw kaa tihtipinaat asinii anite e pakuneyaayich aniyuu chiipaikamikuyuu, ekut kaa chipishimaat. 
MRK.15.47	Mary Magdalene ekw maak Mary, Joses ukaawii ekut kaa ihtaatwaau, chii waapahtamuweuch taanit kaa pimishimaakanuyich Jesus.
MRK.16.1	Iskutak meyaaupayiniyich Jewa iinuuch utayimiheuchiishikaamuwaau anichii iskweuch Mary Magdalene, kaye Mary James ukaawii ekw maak Salome chii nituu utinamuch nanaahkuu e ishinaakuniyikwaauh e wiihchimaakusiyikwaau tuuminikanh chechii tuuminamuwaatwaau Jesus wiiyuuyuu. 
MRK.16.2	Wiipach maak chiyechishepaayaayich niishtam aniyuu e chiishikaayich aniyuu miin che ati tuushteyich, iskutak piyechi nuukusiyich piisim, anite kaa waatakwaapiskahiikanuyich chii ituhteuch. 
MRK.16.3	Aniyuu maak e ati pimuhtetwaau chii itituuch, “Awen che iiche tihtipinamaatahkw aniyuu asinii kaa chipishimaakanuyich anit e pakuneyaayich.” 
MRK.16.4	Wesh naashch chii misitistiyuu aniyuu asinii. E iitaapitwaau maak anite chekwaayuu shaash kaa iiche tihtipinaakanuyikupanen aniyuu asinii. 
MRK.16.5	Ekw kaa piihchetwaau aniyuu kaa waatakwaapiskahiikanuyich. Anite maak nihiiwinihch itehche chii waapameuch uschiniichuu e niipuyich e waapaaspisuyich. Nuwach maak chii kushkupayuuch wiyaapamaatwaau. 
MRK.16.6	Chii itikuuch maak, “Ekaawii sechisikw. Jesus Nazareth kaa uhchiit chipechi naanituweyimaawaau, an kaa chiistaaskuhwaakanuut aashiteyaahtikuhch. Chii wanishkaau wesin, namui ihtaau utah. Kanawaapahtamuwaahkw maa anit kaa pimishimaakanuut. 
MRK.16.7	Maachiikw maak nituu wiihtamuumaahkw uchischinuhamuwaakanh kaye Peter wiihtamuwaahkw, e niikaanihteyich Jesus Galileehch e ituhteyich. Ekute anite che waapamekw, mwehch aniyuu taan kaa ititaakw.” 
MRK.16.8	Ekw kaa wiiwiipahiitutwaau anichii iskweuch aniyuu kaa waatakwaapiskahiikanuyich e nanamipayitwaau kaye e sechisitwaau. Namui aweyuu uhchi ayimiheuch kaa ishpish chii kushtaachitwaau.
MRK.16.9	Iskutak Jesus kaa wanishkaat nipuwinihch uhchi wiipach e chechishepaayaayich aniyuu niishtam e chiishikaayich miin che pimitaushteyich Mary Magdalene niishtam chii nuukushiishtaweu. Eukw uyuu iskweu kaa wiiwiitishihuumaat niishwaashch machiahchaahkwa e chii piihchishkaakuyich. 
MRK.16.10	Mary Magdalene maak chii nituu wiihtamuweu aniyuu aweyuu kaa chii waawiichewaayich Jesus. Chii maamaateumuyuu kaye chii kushikuteheyuu kaa utihtaat. 
MRK.16.11	Iskutak maak piyehtawaatwaau uyuu iskweu e itweyich e pimaatisiyich Jesus kaye e chii waapamaayich namui uhchi wii taapwehtaweuch.
MRK.16.12	Paatimaa maak Jesus chii nuukushiishtaweu niishu uchischinuhamuwaakanh mekwaach e pimuhteyich wiiwiitamihch aniyuu Jerusalemiyuu. Aahchiiuh chii ishinaakusuu aniyuu kaa nuukushiishtawaat. 
MRK.16.13	Iskutak kaa chiiwetwaau ekw kaa wiihtamuwaatwaau aniyuu kutak chischinuhamuwaakanh mikw maak namui uhchi wii taapwehtaakuuch.
MRK.16.14	Paatimaa maak, Jesus chii nuukushiishtaweu aniyuu peyakushaap mekwaach e maamuumiichisuyich miichisuunaahtikuhch. Chii aanuweyimeu maak aniyuu e aanuwehtamiyich kaye e miskauteheyich, ekaa uhchi wii taapwehtawaayich aniyuu chischinuhamuwaakanh aniyuuh kaa waapamikuyich paatimaa kaa wanishkaanaakanuut. 
MRK.16.15	Ekw kaa itaat, “Maachiikw misiwe e ispichiskamikaach uu aschii che kacheskweyekw e waawiihtamekw uu miywaachimuwin misiwe awen chechii pehtahk. 
MRK.16.16	An awen che taapwehtamukwe neshta siikahaahtuwaakanuute kata pimaachihaakanuu, ekw an awen ekaa che taapwehtamukwe kata nishuuwanaachimaakanuu. 
MRK.16.17	Kaa taapwehtahkwaauh kata miyaakanuuch suuhkaatisiiwiniyuu chechii ihtuutahkwaau nanaahkuu maamishkaach waapahtiiwewinh. Machiahchaahkwa kata wiiwiitishihweuch nitishinihkaasuwiniyuu e aapachihtaatwaau kaye nanaahkuu ayimuwinh kata ishi ayimuuch. 
MRK.16.18	Utinaatwaawenich chinepukw, maak minihkwetwaawenich chekwaayuu e pihchipuweyich namui kata uhchi wiyesh ihtuutaakuuch. Kaa aahkusiitwaau aweyuu kata saamineuch ekw maak che miinuwaatisiyich.”
MRK.16.19	Paatimaa maak Jesus kaa chiishi ayimihaat uchischinuhamuwaakanh kihchikiishikuhch chii ishi uhpiskaau. Anite Chishemanituu unihiiwiniihch itehche ekute kaa ishi waweyapit. 
MRK.16.20	Ekw maak chischinuhamuwaakanich misiwe chii aituhteuch e kacheskwetwaau. Utipeyihchikeuh chii wiichihiikuuch kaye chii waapahtiiweyuu e taapwemakaniyich taan e ishi kacheskwetwaau aniyuu uhchi nanaahkuu maamishkaach waapahtiiwewinh e chii ihtuutahkwaau. Amen.
LUK.1.1	Chiya Theophilus, chika aayimuutamaatin an miywaachimuwin taan kaa ishi pimaatisiit Jesus mekwaach utah aschiihch mekwesiin e ihtaayaahch kaa ihtaat. Mihchetu awenichii chii kuchihtaauch chechii masinahahkwaau aniyuu taan kaa ishi pimaatisiyich Jesus. 
LUK.1.2	Eukw uyuu kaa ishi wiihtamaakuyaahch anichii awenichii niishtam kaa waapamaatwaau kaye kaa pehtawaatwaau Jesus. Eukunich anichii kaa wiihtahkwaau miywaachimuwiniyuu. 
LUK.1.3	Ekw maak naashch yaakwaau kaa nituu kachescheyihtamaan uyuu misiwe chekwaayuu taan nihaau kaa ati ispayihkwaau ushkach chehchipayihkwaau. Ekw maak kaa iteyihtamihiikuyaan che miywaakupane kaye niya chechii masinahamuwaapaane e wiihtamaataan misiwe taan nihaau kaa ati ispayihch ekw maak chechii itishahamaataan nimasinahiikan, chiya Theophilus maauch chesteyihtaakusiyin. 
LUK.1.4	Uu maak nitihtuuten chechii chischeyihtaman e taapwemakahch taan kaa ishi chiskutamaakuyin anite utaahch.
LUK.1.5	Mekwaach Herod kaa chisheuchimaaut anite Judea aschiihch, chii ihtaau Jewa ayimiheuchimaau Zechariah e chii ishinihkaasut. Aniyaa Abijah kaa ishinihkaasuyich ayimiheuchimaau e ihtaayich ekute kaa uhchiyit Zechariah. Chii pechi maamiiskuchishkaatuuch ayimiheuchimaauch anichii Abijah e ihtaayich kaa uhchiitwaau. Wiichiskweu maak Elizabeth chii ishinihkaasuyuuh. Uu maak Elizabeth anite Aaron kaa ishinihkaasuyich ayimiheuchimaauh e ihtaayich chii uhchi aanische pimaatisiikupane. 
LUK.1.6	Zechariah ekw maak Elizabeth chii kuiskutaatisiyuuch. Tekash chii nanihiihtamuweuch Utipeyihchikeu ukacheskwewiniyuuh kaye utitishuwewiniyuuh. Kaye naashch chii naheyihtamiheuch Chishemanituu aniyuu taan kaa ishi pimaatisiitwaau. 
LUK.1.7	Namui maak uhchi ayaaweuch awaasha wesh Elizabeth namui uhchii ayaaweu awaasha, kaye maak shaash taapishkun chii chisheiniyuuch.
LUK.1.8	Anichii maak ayimiheuchimaauch maamiiskuch chii aapatisuuch anite chisheayimiheukamikuhch. Peyakwaau maak mekwaach anit e chii utihchipayiyich wiya Zechariah kweschiipan chechii aapatisit anite chisheayimiheukamikuhch. 
LUK.1.9	Chii wiyaapamaakanuu chechii saskahahk kaa wiihchimaasteyikwaau chekwaayuu anit kaa chii machishtawehamaanuyich, wesh eukun kaa chii ishi naanaakachihtaatwaau ayimiheuchimaauch. Ekw maak kaa piihchet anite Utipeyihchikeu uchisheayimiheukamikuwiihch chechii saskahahk kaa wiihchimaasteyikwaau. 
LUK.1.10	Mekwaach maak anite chisheayimiheukamikuhch e ihtaat Zechariah, wiiwiitamihch anite chii ihtaauch anichii iinuuch e maamuu ayimihaatwaau.
LUK.1.11	Zechariah maak chii nuukushiishtaakuu Utipeyihchikeuh utenchilamiyuuh, anite nihiiwinihch anit aniyuu pachishtinicheunaapiskuhch taanite kaa chii ishkwaasiikanuyich kaa wiihchimaakusiyich ekut kaa niipuyich. 
LUK.1.12	Iskutak maak Zechariah wiyaapamaat aniyuu enchil chii kushkupayuu kaye naashch chii sechisuu. 
LUK.1.13	Ekw kaa itikut aniyuu enchil, “Ekaawii sechisi, Zechariah, wesh chichii pehtaakw Chishemanituu taan kaa ishi nitutamuut. Chiichiskweu Elizabeth chika ayaaweu awaasha, chika naapeshiiwiyuu. John maak chika ishinihkaataau an awaash. 
LUK.1.14	Naashch maak chika miyeyihtenaawaau kaye naashch chika sichiyeyihtenaawaau. Mihchetu kaye awenichii chika miywaatamuch iskutak pimaatisiyichen. 
LUK.1.15	Utipeyihchikeu chii wiyaapamikuu an awaash wesh chisteyihtaakuniyuu taan waa itaapachihiikut. Namui nihtaa kata uhchi minihkweu shuuminaapuuyuu kaye ishkutewaapuuyuu. Wesh Kaa payehchisiyich Ahchaahkwa tekash chika pimipayihiikuu aat eshkw mekwaach ukaawii kanuweyimikute uspayaayihch. 
LUK.1.16	Mihchetu maak Israel iinuu chika ihtuutaweu chechii kweskaatisiyich, kaau chechii nanihiihtawaayich Utipeyihchikeu, Uchishemanituumiyuuh. 
LUK.1.17	John maak chika niikaanitishihwaakanuu chechii wiichihaat Chishemanituuh utiiniimiyuu chechii ayeskuwiyich takushiniyichen Utipeyihchikeuh. Chika ayaaweu aniyuu ahchaahkwa kaa pimipayihiikuyich aniyaanaah Elijah kaa ishinihkaasuyich Chishemanituuh kaa chii ayimishtamuwaayich kaye aniyuu suuhkaatisiiwiniyuu taan kaa ishi ayaayich ekun kaye wiya che ishi ayaat. Chika ihtuutaweu uhtaawiimaau kaa machipayihkahtaatuyitwaau utawaashiimiyuuh miin kaau chechii saachihiituyich. Kaye aniyuu ekaa kaa kuiskutaatisiyich chika ihtuutaweu chechii ishi kachehtaaweyihtamiyich taapishkuuch aniyuu kaa kuiskutaatisiyich. Eukw uyuu che aihtit John chechii ayeskuwiihaat aweyuu chechii nachihaayich Utipeyihchikeu.” Eukw maak uyeyuu kaa ishi wiihtamaakut Zechariah aniyuuh enchil.
LUK.1.18	Zechariah maak chii iteu aniyuu enchil, “Taanite maak chechii uhchi cheshtinaahuyaan e taapwemakahch uu kaa ishi wiihtamuyin, shaash maak e chisheiniyuyaan kaye maak niichiskweu shaash e chisheishkweshiyuut.”
LUK.1.19	Ekw aniyuu enchil kaa nishkweushihiikut, e itikut, “Eukw niya Gabriel, uhchishkuu Chishemanituu e ihtaat niniipuun e atushkuuk. Nichii pechi itishahuukw chechii wiihtamaataan uu miywaachimuwin. 
LUK.1.20	Ekw maak nituhta, namui chika chii ayimin paatish chii ispayihche taan kaa ishi wiihtamaataan. Eukw uu che ispayin ekaa uhchi taapwehtawiyin taan kaa ishi wiihtamaataan.”
LUK.1.21	Anichii maak iinuuch chii ashuwaapameuch Zechariah che ishpish pechi wiiwiyich. Ekw kaa maamituneyihtamihiikutwaau chekwaayuu wehchi naashch chineush ihtaayich anite piihtakamihch. 
LUK.1.22	Iskutak maak piyechi wiiwiit Zechariah namui uhchii ayimuu. Ekw anichii iinuuch kaa chischeyihtahkwaau waapahtiiwewiniyuu e chii waapahtiyaakanuyich piihtakamihch anite chisheayimiheukamikuhch. Mikw chii ishinitihchepayihuu Zechariah chekwaayuu e wii itwet ekaa muhch uhchii ayimit.
LUK.1.23	Iskutak maak kaa chiishi aapatisit Zechariah anite chisheayimiheukamikuhch ekw kaa chiiwet. 
LUK.1.24	Wiipach maak taapwe chii kanuweyimaausuyuu aniyuu wiichiskweu Elizabeth. Niyaayinuu piisim maak chii kaashuushtaweyuu iinuu. 
LUK.1.25	Ekw Elizabeth kaa itwet, “Nichii pimaameyimun ekaa uhchii ayaawak awaash, mikw maak nichii ihtuutamaakw Utipeyihchikeu chechii ayaaumach awaasha, ekw maak namui nika uhchi pimaameyimun.”
LUK.1.26	Iskutak maak kutwaashch piisim kaa ishpish kanuweyimaausut Elizabeth, Chishemanituu chii itishahweu aniyuu enchil Gabriel kaa ishinihkaasuyich anite Galilee aschiihch, anite Nazareth kaa ishinihkaateyich ihtaawiniyuu. 
LUK.1.27	An enchil chii itishahwaakanuu chechii nituwaapamaat ushchiniichiskweu Mary e ishinihkaasuyich. Mary maak chipaa niipuu aniyuu Joseph kaa ishinihkaasuyich naapeu chechii wiichimaat. Uu maak Joseph, chii aanische umushuumuu aniyaa chisheuchimaau David kaa ishinihkaasuyich. 
LUK.1.28	Chii nituwaapamikuu maak Mary aniyuu enchil ekw kaa itikut, “Chiyaameyihta, wesh Utipeyihchikeu chiwiicheukw. Chishemanituu mistahii chiwii shaweyimukw.”
LUK.1.29	Mary maak chii sechisuu kaye chii miskaateyihtamihiikuu uyuu taan kaa itaakanuut kaye chii maamituneyihtamihiikuu aniyuu taan kaa wiishi wiihtamaakut aniyuuh enchil. 
LUK.1.30	Chii itikuu aniyuu enchil, “Ekaawii sechisi Mary, wesh Chishemanituu nuwach chishaweyimukw. 
LUK.1.31	Chika kanuweyimaausun, naapesh chika ayaawaau. Jesus chika ishinihkaataau. 
LUK.1.32	Naashch taapwe kata chisteyihtaakusuu. Chishemanituu maauch kaa ispeyihtaakusit Ukusisa ekun che ishinihkaataakanuut. Wesh Utipeyihchikeu Chishemanituuh chika chisheuchimaauhiikuu anite Israel aschiihch mwehch kaa ishi chisheuchimaauhaakanuyich aniyaanaa utaanische umushuum David kaa ishinihkaasuyich. 
LUK.1.33	Kaachiche chika ayaau tipeyihchichewiniyuu Israel iinuu chechii chisheuchimaaututawaat. Ekw maak aniyuu e tipeyihchichet namui wiiskaat kata uhchi iskwaapayiniyuu.” 
LUK.1.34	Ekw Mary kaa itaat aniyuu enchil, “Taanite chechii uhchi ispayihch uu, ekaa maak wiiskaat uhchi pischeyimit naapeu.” 
LUK.1.35	Ekw kaa itikut aniyuu enchil, “Kaa payehchisiit Ahchaahkw chika utihtikw, Chishemanituu maauch e ispeyihtaakusit, usuuhkaatiisiiwinihch ekut che uhchi kanuweyimaausuyin. Eukw maak che uhchi ishinihkaataakanuut an awaash che pimaatisiit kaa payehchisiit kaye Chishemanituu Ukusisa chika ishinihkaataakanuu. 
LUK.1.36	Eyuu maak chii itikuu Mary aniyuu enchil. Waawaach chiwaahkumaakan Elizabeth, kaa itaakanuut namui chika chii ayaaweu awaasha, shaash nikutwaashch piisim kanuweyimaausuu, aat maak shaash e chisheiniyuut. 
LUK.1.37	Namui ihtakuniyuu chekwaayuu Chishemanituu ekaa chechii ihtuutahk.” 
LUK.1.38	Ekw Mary kaa itaat aniyuu enchil, “Shaash nika ayeskuwiyin taan che itaapachihiit Utipeyihchikeu. Kata wii ispayuu an kaa itweyin.” Ekw maak kaa nakatikut aniyuu enchil.
LUK.1.39	Paatimaa maak, Mary chii ituhteu e wii chishipayit anite aniyuu ihtaawiniyuu anite e waawaakataauhkaayich Judea aschiihch kaa ihtakuniyich. 
LUK.1.40	Zechariah wiichiihch chii piihcheu ekw kaa waachiyemaat aniyuu Elizabeth. 
LUK.1.41	Iskutak maak Elizabeth kaa waachiyemikut Mary chii muushiheu e uhchi yaayaahchiyich utawaashiim. Ekw Elizabeth kaa saakaschineshkaakut Kaa payehchisiyich Ahchaahkwa. 
LUK.1.42	Kaa itaat aniyuu Mary e chishewet, “Chii maauch chishaweyimukw Chishemanituu e tashitwaau iskweuch, kaye naashch taapwe shaweyihtaakusuu an awaash che ayaawat. 
LUK.1.43	Nimiskaateyihten maak chekwaan niya wehchi pechi chiiutamiyich Nitipeyihchikem ukaawii. 
LUK.1.44	Iskutak kaa pechi waachiyemiyin an nitawaashiim chii uhchi aayaahchiyuu e miyeyihtahk. 
LUK.1.45	Taan chit ishpish shaweyihtaakusinaache wesh mitun chichii taapwehtamuwaan taan kaa ishi wiihtamaask Utipeyihchikeu utenchilam che ispayiyich.”
LUK.1.46	Ekw Mary kaa itwet, “Nimaamihchimaau Utipeyihchikeu nitahchaahkuhch, 
LUK.1.47	Kaye naashch taapwe nisichiyesin e maamituneyihtamihiikuuch aniyuuh taan kaa ishi ihtuutamuut Chishemanituu nipimaachihiiwem. 
LUK.1.48	Wesh chii naanaakatuwaapahtamuweu utaapachihaakaniskwem utipihteyihtaakusiiwiniyuu. Taan che ishpish aanische pimaatisiiwaakwenich iinuuch anite ishi niishtamihch chika aayimuutamuch taan kaa ishpish shaweyimikuuch. 
LUK.1.49	Wesh Chishemanituu kaa suuhkaatisiit maamishkaach nichii ishi miyutuutamaakw kaye maak chisteyihtaakuniyuu utishinihkaasuwin. 
LUK.1.50	Muush shaweyimeu aniyuu aweyuu kaa nanahchiishtaakut, ekun muush kaa pechi ihtit kaye maak ekun muush che ihtit. 
LUK.1.51	Chii waapahtiiweu taan e ishpish suuhkaatisiit. Kaye chii aschetishihweu aniyuuh aweyuu naashch kaa chihkaateyimishuyich ekw maak namui uhchii ihtuutamiyuuh aniyuuh chekwaayuuh kaa iteyihtamihiikuyich chechii ihtuutamiyich. 
LUK.1.52	Utapuwiniihch chii uhchi niihtineu aniyuu naashch kaa uchimaaweyihtaakusiyich chisheuchimaau ekw kaa chisteyihtaakuhaat aniyuu kaa tipihteyihtaakusiyich. 
LUK.1.53	Chii weyuuch miyeu taan e ishi nituweyihtamiyich aniyuu kaa chistimaatisiyich ekw aniyuuh kaa miisitisiyich chii iichetishahweu ekaa chekwaayuu ayaayich. 
LUK.1.54	Chii wiichiheu Israel iinuuh, muush e chii chischisit taan e ishi chistimaacheyimaat. 
LUK.1.55	Chii chischisuu taan che ishi kaachiche chistimaacheyimaat Abraham kaye aanische utawaashiimiyuu.” 
LUK.1.56	Eukw maak uyuu misiwe kaa itwet Mary. Ekw maak ekut kaa ihtaat anit Elizabeth wiichiihch. Nishtu piisim chii wiichimeu, ekw kaa chiiwet.
LUK.1.57	Chek chii utihchipayuu Elizabeth che pimaatisiyich aniyuu utawaashiim, chii naapeshiiwiyuu maak. 
LUK.1.58	Iskutak maak piyehtamiyich uwaahkumaakan kaye misiwe iinuu anit peshuch kaa ihtaayich, naashch taapwe chii miyeyihtamiyuu e chii pehtahkwaau taan kaa ishi miyutuutamaakut Utipeyihchikeu.
LUK.1.59	Iskutak maak yaanaaneu chiishikaau kaa ishpish pimaatisiit an awaash misiwe uwaahkumaakanawaau kaye uwiichewaakanawaau chii pechi takushiniyuu chechii ihtuutawaawaakupanenich taan kaa chii ihtuutawaatwaau Jewa iinuuch utawaashiimuwaau e naapeshiiwiyich, chii chischinuwaachishuweuch. Uwaahkumaakanawaau maak, Zechariah chii wii ishinihkaateuch uyuu awaasha chechii wiichishuumaayich uhtaawiyuu. 
LUK.1.60	Ukaawii maak chii itweyuuh, “Namui, John chika ishinihkaasuu.” 
LUK.1.61	Ekw maak kaa itaatwaau, “Namui ihtaauch chiwaahkumaakanuwaauch John e ishinihkaasutwaau chechii wiichisuumaat an chitawaashiimuwaau, wesh chipaa wiichishuumeu uwaahkumaakan, ekun kaa chii ihtinaanuuhch.” 
LUK.1.62	Ekw maak kaa ishinitihchepayihuutwaau aniyuu uhtaawiyuu e ihtaayich e kakwechimaatwaau taan che ishinihkaasukupane uu awaash.
LUK.1.63	Zechariah chii ishinitihchepayihuu e nituweyihtahk chekwaayuu anit chechii masinahiichet. “John kata ishinihkaasuu” chii itasinahiicheu. Misiwe maak chii kushkupayuuch uyuu kaa itashtaayich. 
LUK.1.64	Aniyuu maak mekwaach tiiwehch chii uhchi miyupayiyuu miin chechii ayimit Zechariah ekw kaa maamihchimaat Chishemanituu. 
LUK.1.65	Ekw anichii peshuch anit kaa ihtaatwaau kaye anichii iinuuch waaskaa anit Judea kaa ihtaatwaau naashch taapwe chii sechisuuch iskutak kaa pehtahkwaau taan kaa ispayikupane. 
LUK.1.66	Misiwe maak tahtu awenichii kaa pehtahkwaau naashch chii maamituneyihtamuch e iteyihtahkwaau, e ishi maa kata iteyihtaakusuu uu awaash. Wesh mitun chii chischeyihtaakun shaash Utipeyihchikeu e wiishuwaatikut uu awaash.
LUK.1.67	Zechariah maak chii saakaschineshkaakuu Kaa payehchisiyich Ahchaahkwa. Eukw maak uyuu Chishemanituu kaa miikut chechii itwet, 
LUK.1.68	“Kata maamihchimaakanuu Utipeyihchikeu, Israel iinuuch Uchishemanituumiwaau, wesh chii pechi taakushin chechii pechi naatamuwaat utiiniim, kaye chechii pechi pimaachihaat. 
LUK.1.69	Chishemanituu chii pechi itishahweu e suuhcheyihtaakusiyich upimaachihiiweu aniyaa utaapachihaakan David e ihtaayich e uhchiyich. 
LUK.1.70	Pechi weskach anite kaa payehchisiitwaau uchischiwehiichesuuch chii itweuch 
LUK.1.71	e cheshtinaateyihtaakuniyich taapwe upimaachihiiweu che naatamaatahkw uhkaatikuyihkwe kaye wiyesh wii ihtuutaakuyihkwe. 
LUK.1.72	Wesh Chishemanituu chii iteu aniyaanaa chiwaahkumaakanuuh anite weskach kaa pimaatisiyich che chistimaacheyimaat kaye ekaa che uhchi wanchischisiitutahk upayehchi niskumuwin. 
LUK.1.73	Chishemanituu chii iteu aniyaanaa chiwaahkumaakanuuh Abraham cheshtinaash che ihtuutahk aniyuu taan kaa itwet che ihtuutamaatahkw, 
LUK.1.74	chechii wiihkuchihiitahk anite uhchi kaa uhkaatitahkwaau e ihtaatwaau. 
LUK.1.75	Ekw maak namui chika uhchi kushtaachinaanuu chechii atushkuuhkw Chishemanituu che ishpish pimaatisiihkw, kuiskutaatisiihkwe kaye nanihiihtuuhkwe.”
LUK.1.76	Ekw Zechariah kaa itaat aniyuu ukusisa taan kaa ishi nituweyimikut Chishemanituu chechii itwet, “Ekw maak chii nitawaashiim maauch kaa ispeyihtaakusit Chishemanituu uchischiwehiichesiimh chika ishinihkaatikuun. Chika meskanaahkuwaau Utipeyihchikeu e ishi ayeskuwiihkamut anit che pimuhtet. 
LUK.1.77	Chika wiihtamuwaayuu utiiniim chechii pimaachihaakanuyitwaau e wii wepeyihtamuwaakanuutwaau umachihtwaawinawaau. 
LUK.1.78	Wesh Chichishemanituuminuu chistimaacheyimuweu kaye saachihiiweu chechii petwaatahkw pimaachihiikusiiwiniyuu, muyaam piisim e chihkaashtuwet e chechishepaayaayich. 
LUK.1.79	Ekw maak waashtewin kata uhchi chihkaashteu kihchikiishikuhch anite ishi wanitipiskusiiwinihch kaa ihtaatwaau kaye anichii kaa sechiskaakutwaau nipuwiniyuu. Eukw an waashtewin che chischinuhtahiikuyihkw chiyaameyihtamuwinihch chechii ishi pimaatisiihkw.” Eukw maak uyuu misiwe Zechariah kaa itwet. 
LUK.1.80	Uu maak awaash John chii ati suuhchinihtaauchuu wiiyuuhch kaye utahchaahkuhch. Ekw maak iskutak kaa chiishi nihtaauchit ekw muush pahkaan kaa wiichit, paatish wetihchipayiyich che kacheschimaat Israel iinuu. Anite maak chii papaa ihtaau pakwaatiskamikaahch anite ekaa nihtaauchiniyich chekwaayuu.
LUK.2.1	Mekwaach maak Caesar Augustus e chii chisheuchimaaut, chii itashuweu misiwe iinuuh anit Rome aschiihch kaa ihtaayich chechii tipachimaakanuyich kaye chechii masinahwaakanuyich. 
LUK.2.2	Eukw uyuu maauch niishtam kaa tipachimaakanuutwaau uchii iinuuch. Mekwaach maak Quirinius chii uchimaau anite aschiihch Syria kaa ishinihkaateyich. 
LUK.2.3	Misiwe maak awenichii chii ituhteuch anite utihtaawiniwaahch taanite kaa pimaatisiyich uniichihiikuwaau kaye maak uwaahkumaakanawaau chechii masinahwaakanuutwaau. 
LUK.2.4	Joseph maak anite chii uhchi chistuhteu Nazareth kaa ishinihkaateyich ihtaawiniyuu anite Galilee aschiihch kaa ihtakuniyich, Bethlehemihch kaa ituhtet, anite Judea aschiihch. Wesh eukw uyuu ihtaawiniyuu ekute kaa pimaatisiikupanen aniyaa utaanische umushuum chisheuchimaau David kaa ishinihkaasuyich. 
LUK.2.5	Joseph maak chii wiicheukuu Mary aniyuu che wiichiskweut, chechii masinahwaakanuutwaau. Mekwaach maak chii kanuweyimaausuu Mary. 
LUK.2.6	Mekwaach maak anit Bethlehemihch e ihtaatwaau shaash chii peshuwaapahtam che waapamaausut Mary. 
LUK.2.7	Nipeukamikw maak mitun chii saakaschinaanuuyuuh ekw anite uhkaanikamikuhch kaa ihtaatwaau. ekute anite kaa pimaatisiyich aniyuu uniishtamuushaan Mary, e chii naapeshiiwiyich. Kaa wiiskweyechinaat machunishihch ekw kaa pimishimaat anit uhkaanich kaa chii uhchi miichisutwaau.
LUK.2.8	An maak kaa tipiskaach, peshuch anit an ihtaawin, chii ihtaauch maanishchaanishuiinuuch e naanaakachihaatwaau maanishchaanisha. 
LUK.2.9	Utipeyihchikeu maak utenchilamiyuu chii nuukushiishtaakuuch. Naashch maak chii chihkaashteyuu anit waaskaa e ihtaatwaau, Utipeyihchikeu e ihtaayich e uhchi waashtuweyich. Naashch maak chii sechisuuch. 
LUK.2.10	Ekw kaa itikutwaau aniyuu enchil, “Ekaawii sechisikw. Wesh chiwii wiihtamaatinaawaau miywaachimuwin, misiwe awen pehtahke chechii miyeyihtahk. 
LUK.2.11	Anite ihtaawinihch kaa uhchiit aniyaa chisheuchimaau David, chiyawaau chipimaatisiistamaakunaawaau awaash, eukun Utipeyihchikeu Christ. 
LUK.2.12	Chika waapahtenaawaau e taapweyaan mitun, chika miskawaawaau apishtawaash e wiiskweyechinaakanuut machunishihch uhkaanikamikuhch e pimishihk.” 
LUK.2.13	Sischikuuch maak chii uhchi mihchetuuch kutakach enchilich kihchikiishikuhch e uhchi nuukusitwaau e maamihchimaatwaau Chishemanituu e itwetwaau, 
LUK.2.14	“Chisteyimaahkw Chishemanituu maauch ishpimihch kaa ihtaat. Chika miyaakanuuch chiyaameyihtamuwiniyuu anichii kaa naniheyihtamihaatwaau Chishemanituu utah aschiihch.”
LUK.2.15	Iskutak maak anichii enchilich kaa uhpiskaatwaau kihchikiishikuhch ishi, anichii maanishchaanishuiinuuch chii itituuch, “Ituhtetaau Bethlehemihch, che waapahtamuhkw taan kaa ispayihch taan kaa ishi pechi wiihtamaatahkw Utipeyihchikeu utenchilam.”
LUK.2.16	Chii wii chishipayuuch Bethlehemihch e ituhtetwaau, ekut maak kaa miskawaatwaau Mary ekw maak Joseph kaye aniyuu apishtawaasha. An maak apishtawaash chii pimishin anite uhkaanh kaa chii uhchi miichisuyitwaau. 
LUK.2.17	Iskutak maak anichii maanishchaanishuiinuuch wiyaapamaatwaau aniyuu awaasha chii nituu papaamaachimuuch taan kaa ishi pehtawaatwaau enchil e ishi aayimuumaayich aniyuu awaasha. 
LUK.2.18	Misiwe maak awenichii kaa pehtawaatwaau aniyuu maanishchaanishuiinuuh aniyuu kaa itaachimuyich naashch taapwe chii miskaateyihtamihiikuuch. 
LUK.2.19	Mary maak chii kanuweyihtam utehiihch misiwe uyuu chekwaayuu, taan kaa itaachimaakanuyich, eyuu naashch chii maamituneyihtamihiikuu. 
LUK.2.20	Ekw maak anichii maanishchaanishuiinuuch chii chiiweuch e chishtaachimaatwaau kaye e maamihchimaatwaau Chishemanituu. Chii maamihchimeuch aniyuu taan kaa ishi pehtahkwaau kaye taan kaa ishi waapahtahkwaau wesh eukun mwehch kaa ispayiyich aniyuu uhchi taan kaa ishi wiihtamaakutwaau aniyuu enchil.
LUK.2.21	Iskutak an awaash yaanaaneu chiishikaau kaa ishpish pimaatisiit Chishemanituu e ihtaayich chii ishi chischinuwaachishwaakanuu kaye Jesus chii ishinihkaataakanuu. Eukun kaa ishinihkaatikut enchil eshkw ekaa uhchi ayaaukut ukaawii anite uspayaayihch.
LUK.2.22	Iskutak maak wetihchipayiyich chechii payehchihaakanuyich Jesus uniichihiikw, anite Jerusalemihch chii ituhteuch wesh eukw uyuu kaa ishi wiishtaayich Moses anite ayimihewin wiishuweusinahiikanihch che ihtinaanuyikupane. Kaye chii peshuweuch Jesus anite chisheayimiheukamikuhch, Utipeyihchikeu e ihtaayich chechii ishi chischinuwaachishwaakanuwiyich. 
LUK.2.23	Wesh itashteyuu anite Utipeyihchikeu uwiishuwewinihch,
LUK.2.23	Iskweu uniishtamuushaan naapeshiiwiyichen Chishemanituu e ihtaayich chika ishi pachishtinaakanuu chechii aapachihiikut.
LUK.2.24	Kaye niishu umiimiiu chii nituweyihtaakusuuch uniichihiikumaauch chechii miyaatwaau ayimiheuchimaauh chechii machishtawehamaakutwaau,
LUK.2.24	wesh eukw kaa ishi wiihtaakuniyich anite Utipeyihchikeu uwiishuwewiniihch che ihtiwaakupanenich.
LUK.2.25	Mekwaach maak anit Jerusalemihch chii ihtaau naapeu, Simeon e ishinihkaasut. Chii kuiskupimaatisiyuu kaye chii ayimihewaatisiyuu. Kaye chii peshuweyimeu aniyuu kaa petaachimaakanuyich upimaachihiiweu chechii pimaachihaayich Israel iinuuh. Kaye maak Kaa payehchisiyich Ahchaahkw chii chichishkaakuu. 
LUK.2.26	Chii itikuukupane maak kaa payehchisiyich ahchaahkwa ekaa che uhchi nipit paatish chii waapamaate uyeyuu Chishemanituu kaa pechi itishahwaayich, aniyuu kaa wiyaapamaat Utipeyihchikeu, Christ che itapiyich. 
LUK.2.27	Kaa payehchisiyich Ahchaahkwa maak chii ati chischinuhtahiikuu Simeon chechii piihchet anite chisheayimiheukamikuhch. Jesus maak uniichihiikw chii peshiikuu anite aniyuu chisheayimiheukamikuyuu. Wesh chii wii ihtuutamuch taan kaa ishi wiishteyich ayimihewin wiishuweusinahiikanihch an chipaa ihtuutaakanuukupane. 
LUK.2.28	Simeon maak chii utineu aniyuu awaasha kaa tahkunaat ekw kaa maamihchimaat Chishemanituu, e itwet, 
LUK.2.29	“Utipeyihchikeu, chichii ihtuuten taan e itashtech chitayimuwinihch ekw maak pachishtin uu chitaapachihaakan chiyaam chechii ishi nipit. 
LUK.2.30	Wesh mitun tipiyeu nischiishikuhch niwaapamaau an kaa pechi itishahamuuyaahch che pimaachihiyimiht, 
LUK.2.31	an kaa ishi wiyaapamit chechii pimaachihaat misiwe e itiskaanesiyich iinuuh. 
LUK.2.32	Wiya eukw waashtewin che kanawaapahtahkwaau iinuuch ekaa Jewa kaa itiskaanesitwaau chechii uhchi chischeyimaatwaau Chishemanituu. Kaye wiya uhchi chechii uhchi chishtaachimaakanuyitwaau Chishemanituu utiiniim Israel.” Eukw uyuu kaa itwet Simeon.
LUK.2.33	Chii miskaashtamiyuu maak aniyuu uniichihiikw Jesus taan kaa ishi pehtamiyich e ishi aayimuumaakanuut. 
LUK.2.34	Ekw an chisheinuu Simeon misiwe kaa shaweyimaat ekw kaa itaat aniyuu Mary, Jesus ukaawiyuu, “Uu awaash chii wiyaapamikuu Chishemanituu, chika ihtuutaweu aniyuu Israel iinuuh chechii pahchishiniyich ekw aniyuuh kaa taapweyimikut kata uhpakaapuuheu. Uu awaash chika waapahtiiweu Chishemanituu upimaachihiikusiiwiniyuu mikw maak mihchetu aweyuu chika nishkuushihtaakuu. 
LUK.2.35	Ekut maak che nuukuniyich taan nihaau e ishinaakuniyikwaauh utaapwehtamuwinawaau awenichii. Ekw maak chiya Mary, mistahii chika misimeyihtamihiikuun che ihtuutawaakanuut, muyaam muuhkumaan e tahkamikuyin chitahchaahkuhch chika itamahchihun.”
LUK.2.36	Chii ihtaau anit ayimiheukamikuhch chisheishkwesh Anna e ishinihkaasut e chii uchischiwehiichesuut. Phanuel chii ishinihkaasuyuuh uhtaawii, Asher kaa itiskaanesiyich ekut kaa uhchiyich. Shaash maak naashch chii chisheishkweshuu Anna. Yaanaanemitanuu neu chii tahtupuneshuu. Mikw niishwaashch pipunh chii wiichimituyichenich uwiichimaakan ekw kaa puunipimaatisiyich. Namui maak miin uhchi unaapemuu. 
LUK.2.37	Muush maak chii ihtaau anit chisheayimiheukamikuhch e chiishikaayich kaye e tipiskaayich, e ayimihaat ekaa meshikum miichisut. 
LUK.2.38	Mekwaach maak anit e ihtaayich Jesus uniichihiikuyuu chii uhchi piihcheu uu chisheishkwesh. Chii nanaaskumeu Chishemanituu iskutak wiyaapamaat aniyuu awaasha. Ekw kaa aayimuutamuwaat aniyuu awaasha aniyuuh iinuuh anit Jerusalemihch kaa ihtaayitwaauh aniyuu kaa ashuwaapamaayich upimaachihiiweu chechii pimaachihaayich Israel iinuuh. 
LUK.2.39	Iskutak maak Jesus uniichihiikw kaa ishi ihtuutahkwaau misiwe kaa ishi wiishtaakanuyich anite Utipeyihchikeu utayimihewin wiishuweusinahiikaniyuu, kaau chii chiiweuch anite kaa uhchiitwaau Nazareth kaa ishinihkaateyich ihtaawiniyuu anite Galilee aschiihch. 
LUK.2.40	Jesus maak chii ati miyu nihtaauchuu kaye chii mista kachehtaaweyihtam. Naashch maak chii shaweyimikuu Chishemanituu.
LUK.2.41	Eshikum pipunh Jesus uniichihiikuh chii ituhteyuuh Jerusalemihch iskutak wetihchipayihch miyaaskaacheu makushewin kaa ishinihkaateyich. 
LUK.2.42	Jesus maak kaa niishushaapuneshit chii wiichihiiweu anite e ituhtaanuyich. 
LUK.2.43	Iskutak maak kaa chiishi makushaanuyich kaau chii chiiweuch, mikw maak Jesus ekut kaa ihtaat anit Jerusalemihch ekaa chischeyimikut uniichihiikw. 
LUK.2.44	Chii iteyimikuu maak e pechi wiichihiiweyich anit aniyuu e maausikuhtaanuyich. Peyakw chiishikaau maak chii ishpish pimuhteuch ekw kaa chihchi naanituwaapamaatwaau aniyuu Jesus anite mekwesiin uwaahkumaakanawaau eyuu uwiichewaakanawaau e ihtaayich. 
LUK.2.45	Namui maak uhchi miskaweuch, ekw maak kaau kaa ituhtetwaau anite Jerusalemihch kaa nituu naanituweyimaatwaau. 
LUK.2.46	Nishtu chiishikaau maak kaa ishpish naanituweyimaatwaau ekw kaa miskawaatwaau anite chisheayimiheukamikuhch. Chii wiitapimeyuu kaa chischinuhamaacheyitwaau e nituhtawaat eyuu maak e kakwechimaat chekwaayuuh. 
LUK.2.47	Misiwe maak aweyuu kaa pehtaakut naashch chii maamishkaateyihtamihiikuyuu ukachehtaaweyihtamuwin kaye aniyuu naashch e kaschihut e ishi nishkweushihtwaat chekwaayuu e kakwechimaakanuut. 
LUK.2.48	Aniyuuh maak uniichihiikw kaa waapamikut chii kushkupayuu anite e miskaakut. Aniyuu maak ukaawii chii itikuu, “Nikus, chekwaan wehchi naashch aayimeyihtamihiyaahch, pisikw chichii naanituweyimitinaan kuuhtaawii e niishiyaahch.” 
LUK.2.49	Ekw Jesus kaa itaat, “Chekwaan wehchi naanituweyimiyekw. Namui aa chichischeyihtenaawaau ekut nipaa ihtaan utah Nuuhtaawii wiichihch.” 
LUK.2.50	Namui maak uhchi nisituhtamiyuu aniyuuh uniichihiikw chekwaayuu wehchi itwet aniyuu.
LUK.2.51	Ekw kaa wiichewaat e chiiweyich anite Nazareth, chii pishichiheu maak chekwaayuu e itashumikut. Ukaawii maak chii kanuweyihtamiyuu utehiihch misiwe taan kaa ispayiyich. 
LUK.2.52	Jesus maak chii ati nihtaauchuu eyuu wetaach chii ati kachehtaaweyihtam. Naashch maak chii naheyihtamiyuu Chishemanituu kaye iinuuh, aniyuu taan kaa ishi pimaatisiit.
LUK.3.1	Aniyuu pepuniyich niyaayinushaap pipunh kaa ishpish chisheuchimaaut Tiberius kaa ishinihkaasut, Pontius Pilate mekwaach chii niikaanishkaacheu anite Judea aschiihch ekw Herod anite Galilee aschiihch kaa niikaanishkaachet ekw wiichishaan Herod, Philip kaa ishinihkaasuyich anite chii niikaanishkaacheyuu Iturea kaye Trachonitis kaa ishinihkaatekwaauh aschii. Ekw Lysanias kaa niikaanishkaachet anite Abilene kaa ishinihkaateyich aschiiyuu. 
LUK.3.2	Mekwaach maak kaye Annas ekw maak Caiaphas chii chisheayimiheuchimaauch. Eukw maak uyeyuu mekwaach John, Zechariah ukusisa anite pakwaatiskamikaahch chii ihtaau. ekute maak anite kaa wiihtamaakut Chishemanituu taan chipaa ishi kacheskweu. 
LUK.3.3	John maak misiwe chii aiituhteu aniyuu aschiiyuu peshuch Jordan siipiihch kaa ihtakuniyich e kacheschimaat aweyuuh chechii kweskaatisiyich kaye chechii siikahaahtuwaakanuyich Chishemanituu chechii wepeyihtamaakutwaau umachihtwaawinawaauh. 
LUK.3.4	Wesh Isaiah, aniyaa uchischiwehiichesuu chii itasinahamukupane Chishemanituu utayimuwinihch,
LUK.3.4	Ihtaau awen e tepwet anite pakwaatiskamikaahch e itwet, “Ayeskuwiihkamuwaahkw Utipeyihchikeu meskanaayuu che pimuhtet kaye kuiskumuhtaawaahkw. 
LUK.3.5	An maak meskanuu anite che ati wawaayaach chipaa taapituuhtaakanuu, kaye maak anite e wachiyuuhch e ichisimuhch an meskanuu chipaa taapituuhiikanuu an wachii chechii uhchi miyumuhch an meskanuu. Ekw maak anit e waawaachisimuhch an meskanuu, chipaa kuiskumuhtaakanuu kaye maak anit e machihch, chipaa miyuuhtaakanuu. 
LUK.3.6	Ekw maak misiwe iinuuch che waapamaatwaau upimaachihiiweu, aniyuu Chishemanituu kaa pechi itishahwaat.”
LUK.3.6	Eukw uyuu kaa itasinahamukupane aniyaa Isaiah.
LUK.3.7	Mihchetu maak iinuuch chii nituwaapameuch John chechii siikahaahtaakutwaau ekw kaa itikutwaau, “Muyaam taapwe chinepukuch e iteyihtaakusiyekw. Chititeyihtenaawaau aa chechii ushimututamuwekw Chishemanituu niishtamihch utaahkuyuwesuwin, e siikahaahtaakuyekw ekaa maak wii kweskaatisiyekw. 
LUK.3.8	Chipaa kweskaatisiinaawaau ekw maak che nuukuhch taapwe mitun tekash e nakatamekw chimachaatisiiwinawaauh. Kaye ekaawii iteyihtamukw chechii ushimututamuwekw Chishemanituu utaahkuyuwesuwin mikw aniyaa Abraham e ihtaat e uhchiyekw. Chiwiihtamaatinaawaau, Chishemanituu chika chii ihtuutaweu uyeyuuh asiniih kaa itapiyich chechii uhchi ushihaat Abraham utawaashiimiyuu. 
LUK.3.9	Wesh muyaam shaash e ayeskuushtech usitaaskw eukw che ishinaakuhch che naatwaakahwaakanuut an mistikw anite e utipiyuut. Wesh tahtu mistikw ekaa kaa miyu miinishuut chika naatwaakahwaakanuu kaye chika machishtawepinaakanuu ishkutehch.” Eukw uyuu kaa itwet John. 
LUK.3.10	Ekw maak anichii iinuuch chii kakwechimeuch John e ihtaatwaau, “Taan maak chechii ihtiyaahch.” 
LUK.3.11	Kaa itaat, “Awen e niishiniikwen utakuhpa peyakw aniyuu chipaa miyeu aweyuu ekaa ayaayich, maak kaye miichimiyuu e ayaakwe chipaa ashameu aweyuu ekaa umiichimiyich.” 
LUK.3.12	Ekw maak anichii kaa maamushtinahkwaau chisheuchimaau shuuliyaayuu kaa itaapatisitwaau, chii pechi ituhteuch chechii siikahaahtuwaakanuutwaau, ekw kaa itaatwaau John, “Chiskutamaachesuu, taan nipaa ihtinaan niyaan.” 
LUK.3.13	Chii iteu maak, “Atuch wii uste chipaa uhchi utinenaawaau shuuliyaau mikw an taan e ishpish nituweyihtaakunikupane.” 
LUK.3.14	Ekw maak shimaakanishach kaye ekun kaa ishi kakwechihcheyimutwaau, “Niyaan maak wii taan nipaa ihtinaan.” John chii iteu, “Ekaawii aayihkamihii awen chechii miisk shuuliyaayuu kaye ekaawii nitawiin ishi mamishim awen. Chipaa naheyihtenaawaau an e ishpish tipahamaakuyekw.”
LUK.3.15	E pehtawaatwaau maak John e kacheskweyich anichii iinuuch, shaash naashch chii pukuseyimeuch Christ che takushiniyich ekw kaa maamituneyimaatwaau John e aawiyikwen aniyuu. 
LUK.3.16	Ekw John kaa nishkweushihaat e itaat, “Misiwe e tashiyekw nipiihch chisiikahaahtaatinaawaau niya, mikw maak kutak awen chika takushin uste e chisteyihtaakusit ishpishaat niya. Wiya maak chika siikahaahtaakuwaau Kaa payehchisiyich Ahchaahkwa, kaye ishkuteyuu. Namui maak mechim nitepicheyihtaakusin chechii aapihkunamuch umaschisin. 
LUK.3.17	Uu che takushinit mwehch naapeu kaa payehchihtaat pahkweshikaniminaahtikw chika iteyihtaakusuu. Aniyuu pahkweshikaniminaahtikw anite ashtaasuukamikuhch kata ishi maauchihtaau. Ekw aniyuuh anite kaa papiiusteyikwaau ekaa wiyesh chechii itaapataniyikwaau chika ishkwaasam, anite ekaa nihtaa che aashtuweyich ishkuteyuu.” 
LUK.3.18	John maak nanaahkuu miin chii ishi yaakwaamimeu iinuu eyuu e kacheschimaat miywaachimuwiniyuu.
LUK.3.19	Mikw maak John iskutak kaa aanuweyimaat aniyuu chisheuchimaau Herod aniyuu e wiichimaayich wiichiinuu wiichiskweuyuuh, Herodias kaa ishinihkaasuyich, eyuu maak kaa aayimuutamuwaat misiwe chekwaayuu taan kaa ishi machituutamiyich, 
LUK.3.20	Herod chii itashuweu chechii chipahwaakanuyich John. Uyeyuu maak kaa ihtit etituu chii tahkuchishtamaasuu aniyuu taan shaash kaa ishi machituutamikupane.
LUK.3.21	Iskutak maak misiwe anichii iinuuch kaa siikahaahtuwaakanuutwaau, ekw kaye wiya Jesus kaa siikahaahtuwaakanuut. Mekwaach maak e ayimihaat chii uhchi tuupayuu kihchikiishikw, 
LUK.3.22	Kaa payehchisiyich Ahchaahkw kaa uhchi aashiitutaakut Jesus mwehch umiimiiu e ishinaakusiyich. Ekw kaa uhchi pehtaakusit awen anite uhchi kihchikiishikuhch e itwet, “Eukw uu chii Nikus kaa saachihiitaan kaye naashch kaa naniheyihtamihiyin.”
LUK.3.23	Jesus maak wiyesh chii nishtumitunuupunesuu iskutak kaa chihchipayihtaat taan kaa wii itaapachihiikut Chishemanituu. Chii iteyimikuu maak aweyuu eukun aniyuu tipiyeu uhtaawii aniyuu Joseph. Uu maak Joseph, Heli chii ishinihkaasuyuuh uhtaawii. 
LUK.3.24	Heli maak Matthat chii uhtaawiyuu, ekw Matthat, Levi chii uhtaawiyuu, Levi maak Melchi chii uhtaawiyuu, ekw Melchi, Jannai chii uhtaawiyuu, Jannai maak Joseph chii uhtaawiyuu. 
LUK.3.25	Joseph maak Mattathias chii uhtaawiyuu, ekw Mattathias, Amos chii uhtaawiyuu, Amos maak Nahum chii uhtaawiyuu, ekw Nahum Esli chii uhtaawiyuu, Esli maak Naggai chii uhtaawiyuu. 
LUK.3.26	Naggai maak Maath chii uhtaawiyuu, ekw maak Maath, Mattathias chii uhtaawiyuu. Mattathias maak Semein chii uhtaawiyuu. Semein maak Josech chii uhtaawiyuu, ekw maak Josech, Joda chii uhtaawiyuu. 
LUK.3.27	Joda maak Joanan chii uhtaawiyuu, ekw Joanan, Rhesa chii uhtaawiyuu. Rhesa maak Zerubbabel chii uhtaawiyuu, ekw maak Zerubbabel, Shealtiel chii uhtaawiyuu, Shealtiel maak Neri chii uhtaawiyuu. 
LUK.3.28	Neri maak Melchi chii uhtaawiyuu, ekw maak Melchi, Addi chii uhtaawiyuu, Addi maak, Cosam chii uhtaawiyuu, ekw maak Cosam Elmadam chii uhtaawiyuu, Elmadam maak, Er chii uhtaawiyuu, 
LUK.3.29	ekw maak Er, Joshua chii uhtaawiyuu. Joshua maak Eliezer chii uhtaawiyuu, ekw Eliezer, Jorim chii uhtaawiyuu. Jorim maak Matthat chii uhtaawiyuu ekw Matthat, Levi chii uhtaawiyuu. 
LUK.3.30	Levi maak Simeon chii uhtaawiyuu, ekw maak Simeon, Judah chii uhtaawiyuu, ekw maak Judah, Joseph chii uhtaawiyuu. Joseph maak Jonam chii uhtaawiyuu, ekw Jonam, Eliakim chii uhtaawiyuu. 
LUK.3.31	Eliakim maak Melea chii uhtaawiyuu, ekw maak Melea, Menna chii uhtaawiyuu. Menna maak Mattatha chii uhtaawiyuu ekw maak Mattatha Nathan, chii uhtaawiyuu. Nathan maak David chii uhtaawiyuu. 
LUK.3.32	David maak Jesse chii uhtaawiyuu. Jesse maak Obed chii uhtaawiyuu, ekw maak Obed, Boaz chii uhtaawiyuu. Boaz maak Salmon chii uhtaawiyuu. Ekw maak Salmon, Nahshon chii uhtaawiyuu. 
LUK.3.33	Nahshon maak Amminadab chii uhtaawiyuu, ekw Amminadab, Admin chii uhtaawiyuu. Admin maak Arni chii uhtaawiyuu, ekw maak Arni, Hezron chii uhtaawiyuu. Hezron maak Perez chii uhtaawiyuu, ekw maak Perez, Judah chii uhtaawiyuu. 
LUK.3.34	Judah maak Jacob chii uhtaawiyuu, ekw maak Jacob, Isaac chii uhtaawiyuu. Isaac maak Abraham chii uhtaawiyuu, ekw maak Abraham, Terah chii uhtaawiyuu. Terah maak Nahor chii uhtaawiyuu. 
LUK.3.35	Nahor maak Serug chii uhtaawiyuu. Ekw maak Serug, Reu chii uhtaawiyuu. Reu maak Peleg chii uhtaawiyuu, ekw maak Peleg, Eber chii uhtaawiyuu, ekw maak Eber, Shelah chii uhtaawiyuu. 
LUK.3.36	Shelah maak Cainan chii uhtaawiyuu, ekw maak Cainan, Arphaxad chii uhtaawiyuu. Arphaxad maak Shem chii uhtaawiyuu, ekw maak Shem, Noah chii uhtaawiyuu. Noah maak Lamech chii uhtaawiyuu. 
LUK.3.37	Lamech maak Methuselah chii uhtaawiyuu ekw maak Methuselah, Enoch chii uhtaawiyuu. Enoch maak Jared chii uhtaawiyuu, Jared maak Mahalaleel chii uhtaawiyuu. Mahalaleel maak Cainan chii uhtaawiyuu. 
LUK.3.38	Cainan maak Enosh chii uhtaawiyuu ekw maak Enos, Seth chii uhtaawiyuu. Seth maak Adam chii uhtaawiyuu. Ekw maak Adam, Chishemanituu chii uhtaawiyuu.
LUK.4.1	Anite maak Jesus kaa uhtuhtet Jordan siipiihch, chii saakaschineshkaakuu Kaa payehchisiyich Ahchaahkw, ekw kaa ituhtahiikut anite pakwaatiskamikaahch. 
LUK.4.2	ekute maak nemitanuu chiishikaau kaa kakwechihiikut machimanituu. Aniyuu maak mekwaach kaa ishpish ihtaat anite namui uhchi miichuu chekwaayuu Jesus. Chii shiiweyuu maak iskutak nemitanuu chiishikaau kaa ihtaat anite.
LUK.4.3	Machimanituu chii itikuu, “Taapwe aahch e aawane Chishemanituu Ukusisa, itashuwaash uu asinii chechii aaihkunaaut.”
LUK.4.4	Jesus maak chii nishkweushiheu e itaat, “Chishemanituu utayimuwin itashteu,
LUK.4.4	Namui mikw aaihkunaahch chika chii uhchi pimaatisiyuu awen.”
LUK.4.5	Ekw machimanituu kaa ituhtahaat Jesus anite e ishpatinaayich wachiyuu, chiishkam misiwe uchisheuchimaawin e tahtiniyikwaau kaa waapahtiyaat utah aschiihch e ishi ihtakuniyikwaauh. 
LUK.4.6	Ekw kaa itikut, “Misiwe chika pachishtinamaatin chechii tipeyihchicheyin utah uyuuh chisheuchimaawinh kaye misiwe an miisitisiiwin chechii tipeyihtaman. Niya misiwe nichii pachishtinamaakuun, ekw maak mikw awen waa miyak nika chii miyaau. 
LUK.4.7	Eukw maak uu misiwe che ishi tipiyeusiyin pechi nuuchiishtuyine mwehch e ishi nuuchiishtuwat Chishemanituu.”
LUK.4.8	Ekw Jesus kaa itaat, “Itashteu Chishemanituu utayimuwinihch,
LUK.4.8	Mikw Utipeyihchikeu Chichishemanituumiwaau nuuchiishtuwaahkw kaye mikw wiya atushkuwaahkw.”
LUK.4.9	Ekw maak machimanituu kaa ituhtahaat Jesus Jerusalemihch ekw kaa iskwaahtawiihtahaat aniyuu chisheayimiheukamikuyuu anite maauch e ishpaanaayich kaa ituhtahaat. Ekw kaa itaat, “Taapwe Chishemanituu Weukusiitutaaskwe, aamikwaashkuhtih, 
LUK.4.10	wesh itashteu Chishemanituu utayimuwinihch,
LUK.4.10	Chishemanituu chikaa itashuwaateu utenchilam chechii miyunaanaakachihiiskwaau. 
LUK.4.11	Enchilich chikaa tahkunikuch ekaa mechim che uhchi aahkuhtataayin chisit.”
LUK.4.11	Eukw uyuu kaa itaat machimanituu aniyuu Jesus.
LUK.4.12	Jesus maak chii ishi nishkweushiheu, “Itashteu Chishemanituu utayimuwinihch,
LUK.4.12	Namui chipaa uhchi kakwechihaau Utipeyihchikeu Chichishemanituum.”
LUK.4.13	Iskutak maak machimanituu misiwe kaa ishi kakwechihaat Jesus weipishchiish chii nakateu.
LUK.4.14	Ekw Jesus kaau kaa ishi chiiwet anite Galilee aschiihch Ahchaahkwa suuhkaatisiiwiniyuu e saakaschineshkaakut. Chii katipaachimaakanuu maak misiwe e ispichiskamikaayich anite itehche. 
LUK.4.15	Chii kachiskutamaacheu Jewa iinuuh utayimiheukamikuwiihch, misiwe maak aweyuu chii chishtaachimikuu.
LUK.4.16	Ekw Jesus kaa utihtahk aniyuu ihtaawiniyuu Nazareth kaa ishinihkaateyich anit kaa nihtaauchinaakanuut. Aniyuu maak Jewa ayimiheukamikuyuu kaa chii ituhtet maan e Jewa ayimiheuchiishikaayich, ekute kaa piihchet. Chii pisikuu chechii ayimihtaat masinahiikaniyuu. 
LUK.4.17	Ekw kaa miyaakanuut aniyuu masinahiikaniyuu aniyaa uchischiwehiichesuu Isaiah kaa ushtaayikupanen. Chii aapaham ekw kaa ayimihtaat anit kaa itashteyich,
LUK.4.18	Utipeyihchikeu Utahchaahkwa nipiihchishkaakuyuu, wesh wiya nichii wiyaapamukw chechii wiihtamuukwaau kaa chistimaatisiitwaau miywaachimuwiniyuu. Nichii pechi itishahuukw chechii wiihtamuukwaau kaa maahchikwaapihkaasutwaau chechii aapihkunaakanuutwaau kaye anichii ekaa kaa waapahtahkwaau che waapahtahkwaau. Kaye anichii kaa nanehkaateyimuhaakanuutwaau chechii pachishtinaakanuutwaau. 
LUK.4.19	Kaye maak nichii pechi itishahukuun chechii wiihtamaan aniyuu e pipuniyich Utipeyihchikeu che pimaachihaat utiiniim.
LUK.4.20	Ekw Jesus kaa ati chipahahk aniyuu masinahiikaniyuu, kaa miyaat aniyuu peyakw naapeu anit Jewa ayimiheukamikuhch kaa chii wiichihiiweyich. Kaa ati nituu waweyapit. Misiwe maak anichii iinuuch anit ayimiheukamikuhch kaa ihtaatwaau naashch chii kanawaapameuch aniyuu Jesus. 
LUK.4.21	Ekw kaa itaat, “Uu kaa ishi pehtamekw e ayimihtaayaan e itashtech Chishemanituu utayimuwinihch utihchipayuu anuhchiish kaa chiishikaach.” 
LUK.4.22	Misiwe awenichii chii miyuhtamuch taan kaa ishi ayimiyich Jesus. Chii kushkuikuuch e ishpish kaschihuutaakusiyich, ekw kaa itwetwaau, taanite wehtinahk uyuu kaa itihtaakusit, “Namui aa eukun uyuu Joseph ukusisa.”
LUK.4.23	Ekw Jesus kaa itaat, “Cheshtinaash chika pechi iishinaawaau an kaa chii iinaanuuhch, ‘Nituhkuiin, miinuwaachihiisuu,’ kaye maak chika pechi iishinaawaau, ‘Taan kaa ishi pehtamaahch e maamishkaach ihtiyin anite Capernaum kaa ishinihkaatech ihtaawin ihtuutah kaye utah uu ihtaawin kaa uhchiyin.’ 
LUK.4.24	Mikw maak chititinaawaau, an awen kaa uchischiwehiichesuut namui aapateyimaakanuu anit aniyuu ihtaawiniyuu kaa nihtaauchit. 
LUK.4.25	Nituhtamukw maa. Taapwemakan uu che ishi wiihtamaatakuch. Mekwaach aniyaa Elijah kaa pimaatisiit chii pimipayuu e kauhkataanuuhch anit Israel aschiihch ekaa uhchi chimuuhch nishtu miin aapihtuu pipun ishpish. Chii ihtaauch maak anit mihchetu iskweuch e peyakutwaau. Namui maak uhchi itishahwaakanuu Elijah waachi peyakw chechii nituwaapamaat uyuuh iskweu chechii nituu wiichihaat. 
LUK.4.26	Anite maak Zarephath kaa ishinihkaatech ihtaawin anite Sidon aschiihch kaa ihtakuhch chii ihtaau anit iskweu e peyakut. ekute kaa itishahwaakanuut Elijah aniyuu iskweu chechii nituu wiichihaat. 
LUK.4.27	Kaye maak mekwaach eshkw e chii pimaatisiit aniyaa uchischiwehiichesuu Elisha chii ihtaauch mihchetu awenichii anit Israel aschiihch, kaa maayaataniyich umichiiwaaspinewiniyuu e chii ayaatwaau. Namui maak waachi peyakw uhchi miinuwaachihaakanuuch uchii chechii payehchisiitwaau, mikw an naapeu Naaman kaa ishinihkaasut chii miinuwaahihaakanuut, anite maak Syria aschiihch ekute kaa uhchiit.” Eukw uyuu kaa itaat Jesus aniyuu iinuu kaa nituhtaakut.
LUK.4.28	Anichii maak iinuuch anit aniyuu ayimiheukamikuyuu kaa ihtaatwaau iskutak kaa pehtawaatwaau Jesus uyuu e itweyich chii mista chishuwaasuuch. 
LUK.4.29	Ekw kaa pisikuutwaau kaa wiiwiitishihwaatwaau Jesus anite utihtaawiniwaahch uhchi. Anit maak peshuch aniyuu utenaamuwaau chii ihtakuniyuu e chiishchishekaayich. ekute maak kaa ituhtahaatwaau e chii wii aamuwepinaatwaau. 
LUK.4.30	Mikw maak Jesus chii chistuhteu e ati shaapuhtaweshkuwaat aniyuuh iinuuh.
LUK.4.31	Ekw Jesus kaa ituhtet anite Capernaum kaa ishinihkaateyich ihtaawiniyuu anite Galilee aschiihch kaa ihtakuniyich, kaa chiskutamuwaat aweyuu mekwaach e Jewa ayimiheuchiishikaayich. 
LUK.4.32	Misiwe chii miskaashtamuch anichii iinuuch aniyuu kaa ishi chiskutamaacheyich kaa ishpish suuhcheyihtaakuniyich utayimuwiniyuu. 
LUK.4.33	Chii ihtaau maak anit ayimiheukamikuhch naapeu e piihchishkaakut machiahchaahkwa, chii ishi tepweu maak, 
LUK.4.34	“Taan waa ishiihkuuyaahch chii Jesus Nazareth kaa uhchiyin. Chiwii wanaachihiinaan aa wehchi takushiniyin. Chichischeyimitinaan awen chii. Chiya kaa pahkaanihiisk Chishemanituu chechii aapachihiisk.”
LUK.4.35	Jesus kaa nishkweushihaat aniyuu ahchaahkwa e itaat, “Ekaa chistuh. Wiiwiiskuu an naapeu.” Ekw an ahchaahkw kaa ihtuutawaat aniyuu naapeu anite chechii ishi pahchishiniyich e mihchetinaanuyich. Ekw kaa wiiwiiskawaat aniyuu naapeu ekaa uhchii wiyesh ihtuutuwaat chechii aahkuhaat.
LUK.4.36	Taapwe maak chii miskaateyihtamuch misiwe anichii kaa kanawaapitwaau e ititutwaau, “Chekw ayimuwiniyuu uyeyuu kaa aapachihtaat. Taapwe suuhchipayiniyuu utayimuwin kaye taapwe nuwach uchimaaweyihtaakusuu mikw e ishi wiiwiyich machiahchaahkwa e wiiwiitishihwaat.” 
LUK.4.37	Ekw maak kaa mishihteyaachimaatwaau Jesus anite aniyuu aschiiyuu.
LUK.4.38	Jesus kaa wiiwiit aniyuu ayimiheukamikuyuu, ekw anite Simon Peter wiichiihch kaa ituhtet. Simon Peter maak usikusa chii aahkusiyuu kaa chishiteunikusiinaanuyich e chii ayaayich. Chii nitutamuweuch Jesus chechii miinuwaachihaayich. 
LUK.4.39	Jesus maak chii nawewiyuu anite ishi e ihtaayich aniyuu iskweu, ekw kaa itashuwaatahk aniyuu kaa chishiteunikusiinaanuyich chechii nakatikuyich. Tiiwehch maak chii nakatikuyuu, kaa wanishkaat an iskweu kaa ati papiminaat aweyuu.
LUK.4.40	Iskutak maak kaa pahchishimuyich piisim, awenichii chii petaweuch Jesus misiwe aweyuu e aahkusiyich, nanaahkuu e itaaspineyich. Jesus maak chii saamineu misiwe aniyuu kaa aahkusiitwaau kaa miinuwaachihaat. 
LUK.4.41	Mihchetu maak iinuuch chii wiiwiiskaakuuch machiahchaahkwa e ishi tepweyich, “Chiya taapwe Christ, Chishemanituu Ukusisa.” Jesus maak chii chistahamuweu aniyuu machiahchaahkwa chechii ayimiyich, wesh chii chischeyimikuu wiya e aawit Christ.
LUK.4.42	Iskutak maak piyetaapaniyich Jesus chii ituhteu anite ekaa ihtaanuyich. Chii ihtaauch maak awenichii e naanituwaapamaatwaau Jesus. Iskutak maak kaa miskawaatwaau chii wii siihchimeuch ekaa chechii nakatikutwaau. 
LUK.4.43	Chii iteu maak aniyuu iinuu, “Wesin nipaa kacheskwen kaye anite kutak ihtaawinh uu miywaachimuwin e waawiihtamaan Chishemanituu uchisheuchimaawin. Wesh eukw uyuu wehchi pechi itishahuut Chishemanituu.”
LUK.4.44	Chii kakacheskweu maak nanaahkuu ayimiheukamikuhch misiwe anite Judea aschiihch kaa ihtakuniyikwaauh.
LUK.5.1	Peyakwaau Jesus mekwaach e niipuut yaayeu saakahiikanihch Gennesaret e ishinihkaateyich, mihchetu maak iinuu e maakushkaakut e nituhtamiyich Chishemanituu utayimuwiniyuu, 
LUK.5.2	Chii uhchi waapahtam niishu chiimaanh anit yaayeu, e chii nakatamiikupanen kaa nuutameseyich chechii nituu chishtaapuuyaayich utahiipiyuuh. 
LUK.5.3	Chii puusuu maak Jesus peyakw chiimaaniyuu, aniyuu Simon Peter kaa tipiyeusiyich. Kaa kakwechimaat Simon Peter chechii mushaauhamiyich apishiish. Ekw maak kaa waweyapit Jesus kaa chischinuhamaachet anit chiimaanihch uhchi.
LUK.5.4	Iskutak maak kaa chiish ayimit Jesus chii iteu aniyuu Simon, “Mushaauhamukw anite e chiishkaayiwaach che pakashtawehekuch chitahiipiiwaauch.”
LUK.5.5	Simon maak chii nishkweushiheu e itaat, “Chischinuhamaacheu, iskan tipiskaau nichii nuutamesenaan, namui maak nuuhchi pitahuyaanaan. Eyuwehch maak nika pakashtawehwaanaanich nitahiipiinaanich wesh ekun e iishiyaahch chechii ihtiyaahch.” 
LUK.5.6	Iskutak maak kaa pakashtawehwaatwaau utahiipiiwaau chii ati piikupayuuh utahiipiiwaauh kaa ishpish chii mista pitahuyaatwaau. 
LUK.5.7	Ekw kaa waashtenamuwaatwaau wiichinuutamesuu, kutachiyuu chiimaaniyuu kaa ihtaayich chechii pechi wiichihiikutwaau, ekw kaa pechi isichimeyich. Taapishkun maak aniyuuh chiimaan chii wii kushaapeuh kaa ishpish saakaschinetwaau namesach. 
LUK.5.8	Iskutak maak Simon Peter wiyaapahtahk e ispayiyich chii uchihchiihkunipayihuu uhchishkuu Jesus e ihtaayich, e itwet, “Nakasi, Utipeyihchikeu, wesh nimachaatisiin.”
LUK.5.9	Chii kushkweyihtamihiikuuch Simon kaye aniyuu wiichinuutamesuu aniyuu kaa ishpish chii mistapitahuyaatwaau. 
LUK.5.10	Kaye aniyuu wiichinuutamesuu James ekw maak John, Zebedee ukusisa chii kushkweyihtamuch kaye wiyawaau. Jesus maak chii iteu aniyuu Simon, “Ekaawii sechisi. Wesh muyaam iinuuch e pitahuyaayekw eukun che ihtiyekw ekw.”
LUK.5.11	Chii seschipitamuch maak uchiimaanuwaauh kaa nakatahkwaau misiwe chekwaayuu anit, ekw kaa wiichewaatwaau Jesus.
LUK.5.12	Mekwaach maak Jesus e ihtaat anite peyakw aniyuu ihtaawiniyuu chii ihtaau naapeu anit umichiiwaaspinewiniyuu e maayaataniyich e ayaat misiwe e ispichishtit. Iskutak maak wiyaapamaat Jesus chii utihtipayihuu anite e ihtaayich, ekw naashch kaa nituweyimaat chechii wiichihiikut, e itaat, “Utipeyihchikeu, wii pechi wiichihiine chika chii ihtuuten chechii payehtisiyaan.” 
LUK.5.13	Jesus maak chii shuwanischeyuu kaa taahtinaat e itaat, “Chiwii wiichihiitin. Payehchisiih.” Tiiwehch maak chii miinuwaatisiyuu aniyuu kaa itaaspinet an naapeu. 
LUK.5.14	Jesus maak chii itashumeu e itaat, “Ekaawii wiihtamuu awen taan kaa ispayin. Maachiih, nituu nuukuhiisuu anuhchiish Jewa ayimiheuchimaau e ihtaat che waapamisk e chii miinuwaachihiikuyin. Kaye che pachishtinicheyin an chekwaan aniyaa Moses kaa itashuwet che pachishtinikaanuyich. Uu maak ihtiyine misiwe awen chika chischeyihtam taapwe tekash e chii payehchihiikuyin.”
LUK.5.15	Chii mishihtepayuu maak Jesus e itaachimaakanuut. Mihchetu maak aweyuuh chii pechi nituwaapamikuu e wii nituhtaakut kaye e wii miinuwaachihiikusiyich. 
LUK.5.16	Chii ituhteu maak maan Jesus anite pakwaatiskamikaahch ekw kaa chii ayimihaat.
LUK.5.17	Peyakwaau Jesus e chischinuhamaachet chii ihtaayuuh anit Pharisee kaye aniyuu kaa chiskutamaacheyich ayimihewin wiishuwewiniyuu. Uchii maak naapeuch misiwe ihtaawinihch chii uhtuhteuch, anite Galileehch kaye Judea aschiihch kaa ihtakuniyikwaauh kaye maak anite utenaahch Jerusalemihch chii uhtuhteuch. Jesus maak chii ayaau Chishemanituu ukaschihuwiniyuu chechii miinuwaachihiiwet. 
LUK.5.18	Mekwaach maak e chischinuhamaachet Jesus chii uhchi peshuweuch naapeuch wiitaapewaau ekaa nisitusiyich ashpishimuwinihch e pimishiniyich. Chii wii piihtakaheuch anit waaskaahiikanihch e chii wii pimishimaatwaau uhchishkuu Jesus e ihtaayich. 
LUK.5.19	Namui maak uhchii piihtakaheuch wesaa e chii mihchetinaanuyich piihtakamihch. Ekw maak kaa tahkuhtaahtawiihtahaatwaau aniyuu waaskaahiikaniyuu, kaa pukunepitahkwaau apihkwaaniyuu anite tahkuhch anite kaa uhchi pachishtaapihchenaatwaau aniyuu naapeu, anit tetaauch mekwesiin e ihtaanuyich, uhchishkuu Jesus e ihtaayich kaa pachishtinaatwaau. 
LUK.5.20	Iskutak maak Jesus wiyaapahtamuwaat utaapwehtamuwiniyuu aniyeyuuh naapeuh ekw kaa itaat aniyuu naapeu kaa pimishiniyich, “Niwiichewaakan, chiwepeyihtamaakun chimachihtwaawinh.”
LUK.5.21	Ekw anichii Phariseech kaye anichii wiishuwewiniyuu kaa chiskutamaachetwaau kaa ati ayimitutamuwaatwaau uyuu kaa itweyich e ititutwaau. Paashtaamuu uu naapeu e itwet, “Chiwepeyihtamaakuun chimachihtwaawin. Namui awen chika chii wepeyihtamuweu aweyuu umachihtwaawiniyuu, mikw Chishemanituu.”
LUK.5.22	Iskutak Jesus chescheyimaat e ishi ayimihiituyich chii iteu, “Chekwaan wehchi maamituneyihtamihiikuyekw an kaa itweyaan. 
LUK.5.23	Taan maak uste wiyehtiniyich chechii itaakanuut, ‘Chiwepeyihtamaakuun chimachihtwaawin,’ maak chechii itaakanuut, ‘Wanishkaa, ekw maak pimuhte.’ 
LUK.5.24	Chika waapahtiitinaawaau Iinuu Ukusisa taapwe wiya e ayaat tipeyihchichewiniyuu utah aschiihch chechii wepeyihtamaachet machihtwaawinh.” Ekw Jesus kaa itaat aniyuu naapeu ekaa uhchii nisitusiyich, “Pisikuuh, utinh chitashpishimuwin, che chiiweyin.”
LUK.5.25	Tiiwehch maak chii pishikuu an naapeu mekwesiin anit e mihchetinaanuyich, kaa ati utinahk aniyeyuu utashpishimuwin ekw kaa ati chiiwet e maamihchimaat Chishemanituu. 
LUK.5.26	Misiwe maak anichii kaa waapahtahkwaau taan kaa ispayiyich chii miskaateyihtamihiikuuch kaye chii sechisuuch. Chii chishtaachimeuch Chishemanituu e itwetwaau, “Taapwe maamishkaach chit ishi waapahtenaanuu chekwaan anuhchiish e ispayihch.”
LUK.5.27	Iskutak maak kaa chiishipayihch uu chii wiiwiyuu Jesus aniyuu waaskaahiikaniyuu ekw kaa chistuhtet. Chii waapameu maak naapeu e apiyich umasinahiicheukamikuwiihch, Levi e ishinihkaasuyich, kaa maamuushtinahk chisheuchimaau shuuliyaayuu e itaapatisiyich. Ekw Jesus kaa itaat, “Pechi papaawiicheu.” 
LUK.5.28	Kaa pisikuut Levi kaa nakatahk misiwe chekwaayuu kaa ishi ayaat ekw kaa papaawiichewaat Jesus.
LUK.5.29	Paatimaa maak chii makushiheu Jesus anite uwaaskaahiikanimihch. Chii mihchetiyuu maak kutak kaa maamuushtinamiyich chisheuchimaau shuuliyaayuu e itaapatisitwaau kaye kutak aweyuu chii ihtaayuuh e chii wiichimiichisuumikutwaau. 
LUK.5.30	Ekw maak Phariseech kaye anichii wiishuwewiniyuu kaa chiskutamaachetwaau kaa ayimihaatwaau Jesus uchischinuhamuwaakaniyuuh e itaatwaau, “Chekwaan wehchi wiichimiichisuumekuch anichii kaa maamushtinahkwaau chisheuchimaau shuuliyaayuu kaa itaapatisitwaau kaye anichii kutakach umachihtwaauch.”
LUK.5.31	Jesus maak chii nishkweushihiiweu e itwet, “Namui nituweyimeuch nituhkuiin anichii awenichii ekaa kaa aahkusitwaau, mikw anichii kaa aahkusitwaau eukunich netuweyimaatwaau nituhkuiin. 
LUK.5.32	Namui anichii kaa kuiskutaatisiitwaau wehchi takushiniyaan. Nichii takushin chechii nituumakwaau umachihtwaauch chechii kweskaatisiitwaau.”
LUK.5.33	Phariseech maak chii iteuch Jesus, “Chekwaayuu wehchi mihchetwaau ihtuutamiyich John uchischinuhamuwaakan ekaa meshikum miichisuyich mikw chechii ayimihaayich. Kaye niyaan nichischinuhamuwaakanaanich eukw e ihtitwaau. Chii maak chichischinuhamuwaakanich namui ihtuuch.”
LUK.5.34	Jesus maak chii itweu, “Muyaam e niipuunaanuuhch chika chii ihtuuch aa ekaa chechii miichisutwaau anichii kaa wiishaamaakanuutwaau e makushaanuyich. Namui naanituu. Michihpin e ihtaayich anit e ihtaatwaau aniyuu uschinaapewaan namui mechim kata uhchi iteyihtamuch ekaa chechii miichisutwaau. 
LUK.5.35	Iskutak maak utihchipayiche che pechi miskamaakanuutwaau uschinaapewaan ekw maak yaakw namui chika uhchi miichisuuch.”
LUK.5.36	Ekw Jesus kaa wiihtamuwaat uyuu chiskutamaacheu tipaachimuwiniyuu e itaat, “Namui awen chipaa chii uhchi pahkwepitam e ushkaayich utakuhp chechii miishahahk weskach akuhpischiisiyuu. Wesh uyeyuu ihtuutahke, kata wanaachihtaau aniyuu kaa ushkaayich utakuhp. An maak kaa ushkach miishahiikan, namui kata uhchi nihiishkaachemakan anit weskach akuhpischiishihch. 
LUK.5.37	Namui kaye awen piihtaapuutaau e ushkaakamiyich shuuminaapuuyuu anite ishi e weskachuuniyich usakai puutaahch. Wesh anite ishi piihtaapuutaate iskutak maak ushihuumakaniyiche, mitun chika taatupayuu aniyuu usakai puutaayuu. Ekw maak namui kata uhchi ayaau shuuminaapuuyuu kaye maak aniyuu usakai puutaayuu namui shaash kata uhchi ishinaakuniyuu miin chechii aapataniyich. 
LUK.5.38	E ushkaakamiyich shuuminaapuuyuu anite e ushkaayikwaau usakai puutaahch chipaa ishi piihtaapuutaau. 
LUK.5.39	Awen shaash e chii kuchishtahk weskach shuuminaapuuyuu namui chika uhchi wii minihkweu e ushkaakamiyich shuuminaapuuyuu. Wesh aniyuu weskach shuuminaapuuyuu uste kata wiihchistam.”
LUK.6.1	Peyakwaau maak e Jewa ayimiheuchiishikaach, Jesus chii wiicheweu uchischinuhamuwaakan, e pimuhtetwaau anite kaa chii nihtaauchiniyikwaau pahkweshikaniminaahtikw. Ekw anichii chischinuhamuwaakanich chii chimipitamuch aniyuu pahkweshikaniminaahtikw, e pichischinihkwaau utihchiiwaauhch e miichitwaau. 
LUK.6.2	Chii pechi naatikuuch maak Pharisee e itikutwaau, “Chitayeskuwiihkenaawaau aa chimiichimuwaau e ayimiheuchiishikaach. Chekwaan wehchi ihtuutamekw an chekwaan atuch chipaa uhchi ihtuutaakanuu e ayimiheuchiishikaach.” 
LUK.6.3	Jesus maak chii nishkweushiheu e itaat, “Chichii ayimihtaanaawaache masinahiikanihch kaa tipaachimaakanuut aniyaa chisheuchimaau David, misiwe kaye aniyuu kaa wiicheukut iskutak kaa wii miichisutwaau. 
LUK.6.4	Chii piihcheuch Chishemanituu uwaaskaahiikanimiihch ekw David kaa muwaat aniyuu kaa payehchisiyich aaihkunaau, ekw kaa ashamaat uwiichewaakanh. Mikw maak ayimiheuchimaauch chii iteyihtaakusuuch chechii muwaawaakupanenich uyuu aaihkunaau, wesh eukun kaa itashteyich ayimihewin wiishuweusinahiikanihch. David maak namui uhchi waweshihaakanuu.” 
LUK.6.5	Chii itweu kaye Jesus, “Iinuu Ukusisa maak mechim e ayimiheuchiishikaayich tipeyihtam.”
LUK.6.6	Peyakwaau mekwaach e Jewa ayimiheuchiishikaayich, Jesus chii piihcheu ayimiheukamikuhch chechii chischinuhamaachet. Chii ihtaau maak anit naapeu unihiiwinitihchii e maaskaniyich. 
LUK.6.7	Anichii maak wiishuwewiniyuu kaa chiskutamaachetwaau kaye maak Phariseech yaakwaau chii naanaakachiheuch Jesus chechii aahch miinuwaachihiiweyikwen mekwaach e Jewa ayimiheuchiishikaayich. Chii wii naanituumiskamuch taanite chechii uhchi mamishimaatwaau Jesus. 
LUK.6.8	Jesus maak chii chischeyimeu taan e ishi maamituneyihtamiyich. Chii iteu maak aniyuu naapeu utihchiyuu kaa maaskaniyich, “Pisikuuh, ute tetaauch pechi niipuu.” Chii pisikuu an naapeu, kaa ituhtet anite. 
LUK.6.9	Ekw Jesus kaa itaat aniyuu kaa wii mamishimikut, “Chika kakwechimitinaawaau, taan e ishi pukuseyimikuyihkw wiishuwewin chechii ihtuutamuwaauhkupane e Jewa ayimiheuchiishikaach. Taan maauch meywaashich chechii ihtuutaman chekwaan. E miyutuutaman maak e machituutaman, e pimaachihtaayin maak e wanaachihtaayin.” 
LUK.6.10	Ekw maak Jesus kaa kanawaapamaat misiwe ekw kaa itaat aniyuu naapeu kaa maaskaniyich utihchiyuu, “Tashupayihtaah chitihchii.” Chii tashupayihtaau maak an naapeu aniyuu utihchii ekw maak kaa miinuwaachihtaakanuyich, mwehch aniyuu kutachiyuu utihchii kaa ishi miywaayich ekun kaa ishinaakuniyich aniyuu utihchii kaa maaskaniyich. 
LUK.6.11	Ekw maak kaa mistachishuwaasitwaau anichii kaa wii mamishimaatwaau Jesus, ekw kaa ayimitutahkwaau taan chechii ihtuutawaatwaau.
LUK.6.12	Peyakwaau e chiishikaayich Jesus chii ituhteu wachiihch, che nituu ayimihaat. Ekut kaa ihtaat iskan tipiskaau e ayimiheshtawaat Chishemanituu. 
LUK.6.13	Iskutak maak wiyaapaniyich chii nishtuuneu aniyuu aweyuu kaa nuushuushkaakut, ekw kaa wiyaapamaat aniyuu niishushaap uchischinuhamuwaakanh apastalach chechii itapiyich. Eukunich uchii kaa papaamitishihwaakanuutwaau miywaachimuwiniyuu chechii waawiihtahkwaau. 
LUK.6.14	Eukunich maak uchii, Simon aniyuu Jesus Peter kaa ishinihkaataat, ekw maak Peter ushiim Andrew, kaye James ekw maak John, Philip ekw maak Bartholomew. 
LUK.6.15	Matthew maak, ekw miin Thomas, James, Alphaeus ukusisa. Ekw maak Simon kaa ayimihewaatisiit kaa ishinihkaataakanuut. 
LUK.6.16	Judas maak kaye chii wiyaapamaakanuu, James ukusisa. Ekw maak Judas Iscariot, eukun uu che wiyeshipachishtinaakupane Jesus.
LUK.6.17	Iskutak maak Jesus kaa niihchichuwetwaau wachiihch anite chii ituhteuch e taapituwaayich. Mihchetu kaa nuushunehukut chii ihtaayuuh anit kaye chii mihchetiyuu kutak aweyuuh, nanaahkuu e chii uhtuhteyitwaau aniyuu Judea aschiiyuu e ishpishaayich. Jerusalemihch kaye kutakach chii uhtuhteuch, ekw kutakach yaayeu chihchikamiihch kaa ihtakuniyikwaauh ihtaawin Tyre kaye Sidon kaa ishinihkaatekwaauh ekute kaa uhtuhtetwaau. 
LUK.6.18	Chii takushinuuch chechii pechi nituhtawaatwaau Jesus, kaye chechii miinuwaachihiikutwaau misiwe nanaahkuu utitaaspinewinawaau. Chii takushinuuch kaye anichii awenichii kaa mukushkaachihiikutwaau machiahchaahkwa, chii miinuwaachihaakanuuch maak. 
LUK.6.19	Misiwe maak awen chii wii taahtineu Jesus, wesh miinuwaachihiiweu suuhkaatisiiwiniyuu chii uhchipayiniyuu e ihtaayich. Tahtu maak awen kaa taahtinaat chii miinuwaachihaakanuu.
LUK.6.20	Jesus chii kanawaapameu aniyuu kaa nuushunehukut, ekw kaa itaat, “Chishaweyihtaakusinaawaau chiyawaau kaa chistimaatisiyekw anuhchiish, wesh anite Chishemanituu uchisheuchimaawinihch chimasinaasunaawaau. 
LUK.6.21	Chishaweyihtaakusinaawaau chiyawaau kaa nuuhtehkateyekw anuhchiish, wesh chika chiishpuhiikunaawaau. Chishaweyihtaakusinaawaau chiyawaau kaa maatuuyekw anuhchiish, wesh chika paahpinaawaau. 
LUK.6.22	Chishaweyihtaakusinaawaau chiyawaau kaa uhkaateyimikuyekw, ekaa piskaatikuyekw, e maayeyimikuyekw kaye e machaayimuumikuyekw niya uhchi e nuushuushkuuyekw, Iinuu Ukusisa. 
LUK.6.23	Miywaatamukw maak uu ihtuutaakuyekwe, kaye kwaashkuhtikw e ishpish miyeyihtamekw. Wesh kanuweyihtaakun e mishaach chitipahamaakusiiwinawaau kihchikiishikuhch. Wesh anichii kaa ihtuutaataakuch aniyehkaanaan maak uwaahkumaakanawaau, ekun mwehch kaa ihtuutawaayich aniyehkaanaan uchischiwehiichesuuh. 
LUK.6.24	Yaakwaakw chiyawaau kaa miisitisiyekw anuhchiish, wesh mitun shaash chitayaanaawaau e wehteyihtaakuhch pimaatisiiwin. 
LUK.6.25	Yaakwaakw chiyawaau kaa tepimiichisuyekw anuhchiish, wesh chika nuuhtehkatenaawaau. Yaakwaah chiyawaau kaa paahpiyekw anuhchiish, wesh chika maatuunaawaau. 
LUK.6.26	Yaakwaau chiyawaau kaa miywaachimikuyekw, wesh anichii kaa miywaachimitaakuch, aniyehkaanaan maak uwaahkumaakanawaau, ekun mwehch kaa ishi miywaachimaayich machi uchischiwehiichesuuh.”
LUK.6.27	“Uu maa chititinaawaau chiyawaau kaa nituhtamekw. Saachihaahkuch anichii kaa macheyimitaakuch, miyutuutawaahkuch anichii kaa uhkaatitaakuch. 
LUK.6.28	Ayimihchikeshtamuwaahkuch chechii shaweyimikutwaau Chishemanituu taan anichii kaa matwehkahtaataakuch kaye ayimihchikeshtamuwaahkuch anichii ekaa muyaam kaa ihtuutaataakuch. 
LUK.6.29	Maak awen utaamahuuske napate chitaamihkanihch, ekush mii chechii utaamahuusk kweshtaamihkan, maak awen utinahke chitakuhpiyuu ekush mii chechii ayaat kaye aniyuu chipachuyaaniyuu waa utinamukwe. 
LUK.6.30	Mii tahtu awen taan e ishi nituweyihtamaask chekwaayuu. Ekw maak awen utinahke chekwaayuu e tipiyeusiyuut, ekaawii miin kaau nituweyihtamuu. 
LUK.6.31	Ihtuutuuch awenichii taapishkuuch taan e ishi pukuseyimitwaau chechii ihtuutaaskwaau kaye chiya.
LUK.6.32	Chekwaan aa naashch chipaa ishinaakun mikw anichii awenichii kaa saachihiiskwaau saachihiitwaau, wesh ekun e ihtitwaau kaye wiyawaau umachihtwaauch mikw aniyuu aweyuu kaa saachihiikutwaau saachiheuch. 
LUK.6.33	Chekwaan aa naashch chipaa ishinaakun mikw miyutuutuutwaau anichii kaa miyutuutaaskwaau. Wesh yaapach ekun e ihtitwaau umachihtwaauch, miyutuutaweuch aniyuu kaa miyutuutaakutwaau. 
LUK.6.34	Chekwaan aa naashch chipaa ishinaakun mikw anichii auhiitwaau chekwaayuu, anichii e pukuseyimatwaau miin chechii chiiwemiiskwaau. Wesh eukw e ihtitwaau umachihtwaauch auhiituuch kaye wiyawaau chekwaayuuh. Kaye maak iteyihtamuch miin kaau chechii chiiwemiskahkwaau taan kaa ishi auhaasumaakanuutwaau. 
LUK.6.35	Maaute chipaa ihtin, chipaa saachihaauch anichii kaa macheyimiskwaau, kaye chipaa miyutuutawaauch, chipaa miyaauch kaye chekwaayuu e ishi nituweyihtamaaskwaau. Namui chipaa uhchi pukuseyihten miin chechii chiiwemiikuyin, che mishaach maak chitipahamaakusiiwin. Kaye maak uu ihtuutamane chika nuukun e utawaashiimitutaask Chishemanituu, maauch kaa ispeyihtaakusit. Wesh miyutuutaweu misiwe aweyuu aat aniyuu ekaa kaa nanaaskumuyich kaye aniyuu kaa machihtwaayich. 
LUK.6.36	Chistimaacheyimuwe kaye chiya mwehch Kuuhtaawii kihchikiishikuhch kaa ihtaat kaa ishpish chistimaacheyimuwet.”
LUK.6.37	“Ekaawii wiyaaskunichekw, ekw maak namui chika uhchi wiyaaskunikuwaau Chishemanituu. Ekaawii nishuuwanaachimuwekw ekw maak namui chika uhchi nishuuwanaachimikuwaau Chishemanituu. Wepeyihtamaachekw ekw maak kaye chiyawaau che wepeyihtamaataakw Chishemanituu. 
LUK.6.38	Miiwekw, ekw maak che chiiwemiikuyekw. Mistahii chika miikunaawaau. Taan e ishpish miiwet awen chekwaayuu eukun mwehch che ishpish miyaakanuut.” 
LUK.6.39	Jesus maak chii wiihtamuweu uyuu chischinuhamaacheu tipaachimuwiniyuu e itaat, “Ekaa waapahtahk awen chika chii aa chischinuhtaheu kutak aweyuu ekaa waapahtamyich. Namui kiipaa. Wesh taapishkun chika puuhchipayuuch e waayaayich. 
LUK.6.40	An kaa chischinuhamuwaakanuut awen namui wii uste iteyihtaakusuu e iteyihtaakusiyich aniyuu kaa chischinuhamaakut. Wesh iskutak chiishi chiskutamuwaakanuute ekun che iteyihtaakusit mwehch aniyuu kaa chischinuhamaakut. 
LUK.6.41	Chekwaan wehchi naashch naanaakatuweyihtamut chiichishaan e apishaashiyich upishinuun ekaa maak naanaakatuweyihtamihiikuyin chii e pishiniyin e mihchaaskuhch mistikw. 
LUK.6.42	Taanite chechii uhchi itat chiichishaan, ‘Nika wiihkuchihtaan chipishinuun, ekaa maak mechim chii waapahtaman an mistikw anite chiya chischiisikuhch kaa ihtakuhch.’ Chititeyimaauch awenichii chechii iteyimiskwaau e kuiskutaatisiyin ekaa maak kuiskutaatisiyin. Chiya kaa ayimihehkaasuyin, niishtam wiihkuchihtaah an mistikw chischiisikuhch kaa ihtakuhch, ekw maak chechii nihaapiyin. Ekw maak che wiihkuchihtaaut chiichishaan upishinuun.”
LUK.6.43	“Wesh miyuminaahtikuhch namui nihtaauchin anit machiminh, maak mistikw ekaa miyu nihtaauchit namui chika chii nihtaauchiniyuuh e miywaashiyikwaau miinisha anit. 
LUK.6.44	Aniyuu taan e ishi nihtaauchihtaat mistikw miinishah ekut wehchi nisituunawaakanuut chekw mistikw an. Mwehch iiniminaanh namui nihtaauchin e kaashutewaakwaau mashkushiihch maak ayuuskanich namui nihtaauchuuch utuuspiyaahtikuhch. 
LUK.6.45	Wesh awen kaa kuiskutaatisiit, taan e ishi miyu ayaat utehiihch kata chischeyihtaakuniyuu upimaatisiiwinihch, ekw maak awen e machaatisiit, taan e ishi maayaach ayaat utehiihch kata chischeyihtaakuniyuu upimaatisiiwinihch. Wesh e ishi ayimit awen ekut wehchi chischeyihtaakusit taan e ishi tehet.”
LUK.6.46	“Chekwaan maak wehchi ishinihkaasiyekw Utipeyihchikeu, ekaa maak ihtuutamekw taan e ishi wiihtamaatakuch chechii ihtuutamekw. 
LUK.6.47	Ekw maak che wiihtamaatakuch taan e ishinaakusit awen kaa pechi naashit kaye kaa nituhtahk taan e itweuch, e ihtuutahk maak aniyuu chekwaayuu e itak. Chika wiihtamaatinaawaau aweyuu nespituwaat. 
LUK.6.48	Mwehch awen e wii wiikaapuuhtaat waaskaahiikaniyuu, niishtam nitaamihch ishi muunahiicheu, paatimaa wetihtahwaat asiniih. Ekut maak anit e paahpaahchipiskaayich wiikaapuuhtaat aniyuu waaskaahiikaniyuu. Iskutak wetihchiputeyich anit waaskaa aniyuu uwaaskaahiikanim, namui mechim chika uhchi aahchikaapuuniyuu, wesh naashch taapwe chii miyu yaaichikaapuuhtaau. Ekun e ishinaakusit awen kaa pishichihtamuwaat Chishemanituu utayimuwiniyuu. 
LUK.6.49	Awen maak kaa nituhtahk e itweuch ekaa maak ihtuutahk ekun e ishinaakusit mwehch awen muhch aschiihch kaa wiikaapuuhtaat waaskaahiikaniyuu ekaa pitamaa ushihtaat e yaaitaniyich anit che chimateyich. Iskutak maak wetihchiputeyich aniyuu uwaaskaahiikanim, tiiwehch kaupayiniyuu ekw maak mitun naaspich wanaataniyich aniyuu uwaaskaahiikanim. Ekun e ishinaakusit awen ekaa kaa nanihiihtamuwaat Chishemanituu utayimuwiniyuu.”
LUK.7.1	Iskutak Jesus kaa chiish ayimitutahk uyuuh chekwaayuuh e pehtaakut iinuuh ekw kaa ituhtet anite Capernaum kaa ishinihkaateyich ihtaawiniyuu. 
LUK.7.2	Chii ihtaau maak anit peyakw nitupayuuchimaau naashch e chii saachihaat utaapachihaakan. Mekwaach maak naashch chii aahkusiyuu aniyuu utaapachihaakan chekaat e puunipimaatisiyich. 
LUK.7.3	Ekw maak uu nitupayuuchimaau iskutak kaa pehtahk taan e itaachimaakanuyich Jesus chii itishahweu Jewa iinuuh kaa niikaanishkuwaayich anite Jesus e ihtaayich chechii nitutamuwaayich chechii pechi miinuwaachihaayich aniyuu utaapachihaakan. 
LUK.7.4	Iskutak maak uchii naapeuch wetihtaatwaau Jesus naashch taapwe suuhk chii aayihkamiheuch chechii ihtuutamiyich uyeyuu e itaatwaau, “Naashch taapwe suuhk pukuseyihtamihiikuu chechii miinuwaachihaakanuyich utaapachihaakan uu nitupayuuchimaau. Tepicheyihtaakusuu maak chechii ihtuutamuwaakanuut uyeyuu, 
LUK.7.5	wesh saachiheu nitiiniiminaan kaye nichii ushihtwaakunaan ayimiheukamikuyuu.”
LUK.7.6	Ekw Jesus kaa wiichewaat. Iskutak maak piyeshuwaapahtamuwaatwaau aniyuu uwaaskaahiikanimiyuu ekw an nitupayuuchimaau kaa itishahwaat uwiichewaakanh Jesus e ihtaayich chechii itaayich, “Utipeyihchikeu, ekaawii aayimihiisuu, wesh namui nitepicheyihtaakusin chechii pechi piihcheyin niwaaskaahiikan, 
LUK.7.7	kaye maak namui nitepicheyihtaakusin chechii nituu nachishkaataan. Mikw maak tepiyaahch itweyine chechii miinuwaatisiit nitaapachihaakan kata miinuwaatisiyuu. 
LUK.7.8	Wesh kaye niya ihtaauch nuuchimaamach e pishichihiikwaau kaye maak ihtaauch shimaakanishach e wiishumakwaau. E itak peyakw shimaakanish ‘Anite ituhte,’ tiiwehch ekute anite e ituhtet. Ekw kutak e itak, ‘Aashtam,’ tiiwehch takushinuu. Ekw kaye kutak e itak nitaapachihaakan, ‘Uu maa ihtuutah,’ eukw aniyuu e ihtuutahk.” 
LUK.7.9	Iskutak Jesus piyehtahk uyuu naashch taapwe chii maamihchihiikuu utaapwehtamuwiniyuu. Ekw kaa kweschikaapuushtawaat aniyuu kaa nuushuushkaakut kaa itaat, “Chititinaawaau, namui waawaach utah Israelihch eshkw nuuhchi waapamaau awen e ishpish suuhchitaapwehtahk.”
LUK.7.10	Iskutak maak miin kaau kaa chiiwetwaau anichii kaa itishahwaakanuutwaau Jesus e ihtaayich, chii waapameuch aniyuu aapachihaakan kaa aahkusiyich e miyu ayaayich.
LUK.7.11	Paatimaa maak Jesus chii ituhteu ihtaawinihch Nain e ishinihkaateyich. Mihchetu aweyuuh kaye uchischinuhamuwaakanh chii wiicheukuu. 
LUK.7.12	Iskutak kaa utihtahkwaau anite e uhchi piihtukaanuyich aniyuu ihtaawiniyuu chii nachishkaweuch iinuuh e uhchi pimuhtahaayich e chii puunipimaatisiyich naapeu, che nituu chiskashtaatwaau. Ukaawii maak aniyaa naapeu chii peyakuyuu. Eukw maak aniyuu mikw kaa peyakushiikupanen ukusisa an iskweu. Chii mihchetiyuu maak aweyuu e chii wiicheukut e nituu chiskahaakanuyich aniyaa ukusisa. 
LUK.7.13	Iskutak maak Utipeyihchikeu wiyaapamaat aniyuu iskweu, naashch chii chistimaacheyimeu ekw kaa itaat, “Ekaawii maatuh.” 
LUK.7.14	Chii naatam aniyuu tehtinikaniyuu kaa taahtinahk ekw maak anichii kaa tahkunihkwaau aniyuu chii chipihchikaapuuch. Ekw Jesus kaa itwet, “Wanishkaa uschiniichuu.” 
LUK.7.15	Ekw an kaa nipit naapeu kaa uhchi asamitapit, kaa uhchi ayimit ekw Jesus kaau kaa miyaat aniyuu iskweu aniyuu ukusisa.
LUK.7.16	Misiwe maak anit kaa tashitwaau awenichii chii sechisuuch ekw kaa chishtaachimaatwaau Chishemanituu e itwetwaau, “Chichii utihtikunuu e chisteyihtaakusit uchischiwehiichesuu. Kaye maak chii itweuch, Chishemanituu pechi wiichiheu utiiniim.” 
LUK.7.17	Misiwe maak e ispichiskamikaayich Judea aschiiyuu anite maak waaskaa chii pehtaakuniyuu Jesus taan kaa ihtit.
LUK.7.18	John siikahaahtaacheu uchischinuhamuwaakan chii wiihtamaakuu misiwe chekwaayuu taan kaa ishi ihtuutamiyich Jesus. Ekw John kaa wiishaamaat niishu uchischinuhamuwaakanh. 
LUK.7.19	Kaa itishahwaat uyuu chechii ishi kakwechimaayich Utipeyihchikeu, “Eukw aa chiya Christ an chipaa takushinikupane maak eshkw che ashuwaapamaauchihtipane kutak chechii takushihk.” 
LUK.7.20	Ekw maak iskutak wetihtaatwaau Jesus chii iteuch, “John siikahaahtaacheu nipechi itishahukunaan chechii kakwechimitaahch, eukw aa chiya Christ an chipaa pechi itishahwaakanuu maak eshkw che ashuwaapamaauchihtipane chechii takushinit.” 
LUK.7.21	Mekwaach maak aniyeyuu Jesus chii miinuwaachiheu mihchetu aweyuuh, nanaahkuu e itaaspineyitwaauh, kaye machiahchaahkwa e chii wiiwiitishihwaat kaye e chii ihtuutawaat aniyuuh ekaa kaa waapahtamiyich chechii waapahtamiyich 
LUK.7.22	Ekw Jesus e nishkweushihaat chii iteu, “Chiiwekw, che wiihtamuwekw John taan kaa ishi waapahtamekw kaye taan kaa ishi pehtamekw. Wiihtamuwaahkw e waapahtamiitwaauh aniyuu ekaa uhchii waapahtamiyich, e pimuhteyich aniyuu ekaa uhchii pimuhteyitwaauh, kaye maak e payehchisiitwaauh aniyuu kaa ayaayich e maayaataniyich e umichiinaanuyich. Kaye e pehtamiyich aniyuu ekaa uhchii pehtamiyich. Kaye miin kaau e wanishkaayich aniyuu kaa nipiitwaau. Kaye miywaachimuwiniyuu e waawiihtamuwaakanuyich aniyuu kaa chistimaatisiyich. 
LUK.7.23	Shaweyihtaakusuu an awen ekaa che niyehtaaweyimikwe.”
LUK.7.24	Iskutak maak kaa chistuhteyich aniyuu John kaa itishahwaat Jesus e ihtaayich ekw Jesus kaa aayimuumaat John anite e mihchetinaanuyich e itwet, “Awen kaa iteyimekw che waapamekw iskutak kaa nituwaapamekw John nete pakwaatiskamikaahch. Mwehch mashkushii taan e itaashtihch mikw anite e ishiiwech e ishi naweyaashtihch ekun e iteyihtaakusit awen naashch e nihiishaakuuchimaakanuut. Ekun aa kaa iteyimekw John e iteyihtaakusit. 
LUK.7.25	Awen maak kaa iteyimekw che waapamekw. Namui naanituu wii awen e miywaashpisut. Wesh anichii kaa miywaashpisutwaau naashch taapwe weyuutisiyuuch, anite maak chisheuchimaau uwaaskaahiikanimiihch ekute e ihtaatwaau. 
LUK.7.26	Awen maak uu anite kaa nituwaapamekw. Awen aa e uchischiwehiichesuut. Ehe, chiwiihtamaatinaawaau eukuu uchischiwehiichesuu John, wiya uste iteyihtaakusuu ishpishaat kutak awen kaa uchischiwehiichesuut. 
LUK.7.27	Eukuu John kaa aayimuumaakanuut anite Chishemanituu utayimuwinihch kaa itashtech,
LUK.7.27	Nika niikaanitishihwaau awen chechii ayeskuwiihkahk aniyuu meskanaayuu anit che pimuhteut.” 
LUK.7.28	Jesus maak chii iteu, “Chiwiihtamaatinaawaau, tahtu uchischiwehiichesuuch kaa pimaatisiitwaau namui uste iteyihtaakusuuch taan e iteyihtaakusiyich John siikahaahtaacheu. Yaapach maak an awen maauch nuuhtaash kaa iteyihtaakusit kihchikiishikw chisheuchimaawinihch uste wiya chisteyihtaakusuu ishpishaat John.”
LUK.7.29	Misiwe maak aweyuu chii nituhtaakuu Jesus mechim aniyuu maauch kaa machaatisiitwaau kaa iteyimaakanuyich, aniyuu kiipaa kaa maamuushtinamiyich chisheuchimaau shuuliyaayuu kaa itaapatisitwaau. Eukunich uchii kaa nanihiihtamuwaakupanenich aniyuuh taan kaa ishi nituweyihtamiyich Chishemanituu, chii siikahaahtaakuwaakupanenich John. 
LUK.7.30	Ekw anichii Phariseech kaye anichii kaa chiskutamaachetwaau ayimihewin wiishuwewiniyuu chii aatuweyihtamuweuch aniyuu taan kaa itashumuweyich Chishemanituu. Namui uhchi nituweyihtamuch chechii siikahaahtaakutwaau John.
LUK.7.31	Ekw maak Jesus kaa itwet, “Taan e iteyihtaakusitwaau anuhchiish awenichii anuhchiish kaa pimaatisiitwaau. 
LUK.7.32	Maau e iteyihtaakusitwaau. Mwehch awaashach anite e metuwetwaau wiiwiitamihch ekaa maak chii nanihiiwehiitutwaau taan waa ishi metuwetwaau. E tepwaatitutwaau, e itwetwaau, ‘E niipuunaanuuhch nichii wii ishi metuwenaan e chistuhcheyaahch e ihtiyaahch, namui maak kuuhchi niiminaawaau, kaye nichii nikamunaan e chistimaastaakuhkwaau nikamuwinh namui maak kuuhchi maatuunaawaau.’ 
LUK.7.33	Iskutak maak John siikahaahtaacheu kaa takushihk namui meshikum uhchi miichisuu, namui kaye uhchi minihkweu shuuminaapuuyuu, chichii itaawaau maak machiahchaahkwa e piihchishkaakut. 
LUK.7.34	Chii pechi takushinuu Iinuu Ukusisa e miichisut kaye e minihkwet. Chichii itwenaawaau maak, ‘Kanawaapamaahkw maa uu naapeu, nuwach kaa ukaasichimit kaye nuwach wiihchipeu, e uwiichewaakanit umachaatisiyuuh, kaye aniyuuh kaa maamuushtinamiyich Chisheuchimaau shuuliyaayuu kaa itaapatisitwaau.’ 
LUK.7.35	Anichii kaa taapwehtamuwaatwaau Chishemanituu ukachehtaaweyihtamuwiniyuu kata nuukuhtaauch upimaatisiiwiniwaahch taapwe e cheshtinaateyihtaakuniyich Chishemanituu ukachehtaaweyihtamuwin.”
LUK.7.36	Jesus peyakwaau chii wiishaamikuu Pharisee Simon e ishinihkaasuyich chechii wiichimiichisuumaat, ekw maak kaa ituhtet anite uwaaskaahiikanimiihch ekw kaa waweyapit. 
LUK.7.37	Anit maak aniyuu utenaayuu chii ihtaau iskweu naashch e machaatisiit. Iskutak maak an iskweu piyehtahk Jesus e chii wiishaamaakanuyich anit aniyuuh Pharisee wiichiihch chechii miichisuyich, chii ituhteu anite, e chii ituhtataat e miywaashiyich puutayuu e asiniiyuuniyich, e wiihchimaakusiyich tuuminikaniyuu e piihchishtiniyich anit. 
LUK.7.38	Mekwaach maak Jesus e uhpimeshihk anit e miichisutwaau, an iskweu chii niipuu anite itehche Jesus usitiihch, e maatut. Aniyuu maak e uhchikuwaapit chii nipiyuuhtaaweu Jesus usith. Ekw kaa uchihchiihkunapit ustikwaaniyaapii e aapachihtaat e paahkusitenaat. Kaye maak e uchehtamuwaat kaye e tuuminamuwaat aniyuu e wiihchimaakusiyich tuuminikaniyuu. 
LUK.7.39	An maak Pharisee kaa wiishaamaat Jesus, iskutak wiyaapamaat aniyuu iskweu aniyuu e ihtiyich chii iteyimeu, “Chipaa chischeyimeu uyuu iskweu e ishpish machaatisiyich kaa taahtinikut taapwe e uchischiwehiichesuukwe.”
LUK.7.40	Jesus kaa ayimihiikut e itikut, “Simon, chiwii ititin chekwaan.” Simon kaa itwet, “Chiskutamaachesuu, pechi wiihtamuu chekwaan an.” 
LUK.7.41	Ekw Jesus kaa tipaachimushtuwaat e itaat, “Chii niishuuch naapeuch e chii masinahamuwaatwaau naapeu shuuliyaayuu. Peyakw an niyaayinwaau mitaahtumitanuu chii masinahamuweu ekw an kutak niyaayinumitanuu. 
LUK.7.42	Namui maak uhchii taapishtwaakuu taapishkun aniyuu naapeu ekw kaa kaasiisinahamuwaat aniyuu taan chipaa ishpish taapishtwaakuu. Taan maak eukw aniyuuh e niishiyich naapeu uste che saachihiikut.” 
LUK.7.43	Simon maak chii iteu, “Kiipaa aniyuu maauch mistahii kaa masinahamaakut eukun aniyuu maauch che saachihiikut.” Jesus kaa itaat, “Ehe, taapwe.”
LUK.7.44	Ekw aniyuu iskweu kaa kanawaapamaat Jesus ekw kaa itaat aniyuu Simon, “Chiwaapamaau aa uu iskweu taan e ihtit. Kaa pechi piihcheyaan utah chiichihch namui mechim kuuhchi pechi miin nipii chechii chishtaapautaayaan nisith. Wiya maak chii chishtaapautaau nisith uhchikuwaapuwinihch uhchi, kaye chii paahkuham nisith ustikwaaniyaapii e aapachihtaat. 
LUK.7.45	Kaa pechi piihcheyaan utah namui kuuhchi pechi uchemin, wiya maak namui eshkw uhchi puuniyuu e uchehtahk nisith kaa ishpish pechi piihcheuch. 
LUK.7.46	Namui kaye kuuhchi tuumiskunen nistikwaan, wiya maak chii pechi tuuminam nisith e wiihchimaakusiyich tuuminikaniyuu. 
LUK.7.47	Chiwiihtamaatin, aniyuu naashch e saachihiiwet ekut wehchi nuukuniyich mihchetu machihtwaawinh e chii wepeyihtamuwaakanuut. Awen apishiish kaa wepeyihtamuwaakanuut apishiish saachihiiweu.” 
LUK.7.48	Ekw Jesus kaa itaat aniyuu iskweu, “Chiwepeyihtamaakuun chimachihtwaawinh.” 
LUK.7.49	Anichii maak kutakach awenichii anit kaa apitwaau, chii maamituneyihtamuch uyeyuu e ititutwaau, “Chekw naapeu uu waawaach chechii wepeyihtamaachet machihtwaawinh.” 
LUK.7.50	Jesus maak chii iteu aniyuu iskweu, “Chitaapwehtamuwinh chipimaachihiikun. Maachiih maak chiyaameyihtamuwin che ayaayin.”
LUK.8.1	Iskutak maak kaa chiishipayiyich uyuu ekw Jesus kaa papaaituhtet anite nanaahkuu ihtaawinihch e waawiihtahk miywaachimuwiniyuu e tipaatutahk Chishemanituu uchisheuchimaawiniyuu che utihchipayiyich. Chii wiicheukuu aniyuuh niishushaap uchischinuhamuwaakanh. 
LUK.8.2	Iskweuch kaye chii papaawiicheweuch, anichii machiahchaahkwa kaa wiiwiitishihwaakanuyich anit e ihtaatwaau uhchi. Kaye anichii e chii miinuwaachihaakanuutwaau nanaahkuu itaaspinewinh. Eukuu peyakw Mary Magdalene, an iskweu niishwaashch machiahchaahkwa kaa wiiwiitishihwaakanuyich anit uhchi e ihtaat. 
LUK.8.3	Kaye Joanna chii wiichihiiweu. Uu iskweu Chuza chii ishinihkaasuyuuh unaapem, chii uchimaau aapatisiyuu, chisheuchimaau Herod chii atushkuweyuu. Kaye maak Susanna chii wiichihiiweu. Mihchetu maak miin kutakach iskweuch chii wiicheweuch Jesus. Tipiiwe maak ushuuliyaamuwaau chii aapachihtaauch uchii iskweuch e wiichihaatwaau Jesus kaye aniyuu uchischinuhamuwaakaniyuuh.
LUK.8.4	Ekw Jesus kaa wiihtamaachet chischinuhamaacheu tipaachimuwiniyuu. Mihchetu maak aweyuu nanaahkuu ihtaawinihch e chii uhtuhteyich chii pechi nishtawiyuuh chechii nituhtaakut. Eukw maak uyuu kaa ishi wiihtamuwaat. 
LUK.8.5	“Peyakwaau chii ihtaau nihtaauchihchesuu e nituu asihchewepinahk shuuminh. Pasch maak anite meskanaahch chii paahpahchishiniyuu e ati taahtahkushkaataakanuyikwaau kaye piyeshiisha e ati miichiyich aniyuu shuumin kaa usewepinahk. 
LUK.8.6	Ekw pasch kaa pahchihtihkwaau anite e asiniiyuuhch. Iskutak maak naanaache kaa nihtaauchihkwaau chek chii ati paasteuh wesh namui miihkwaach uhchi nipiiuskamikaau anit kaa pahchihtihkwaau. 
LUK.8.7	Ekw aniyuu shuumin kaa paahpahchishtihkwaauh anite kaa kaasutewaaskuhkwaau niipisiyaahtikw e ihtakuniyikwaauh, ekute anite chek kaa ati asich nihtaauchihkwaau. Chek maak namui uhchi miyu nihtaauchinh aniyuu kaa nihtaauchihtaakanuuhkwaau e chii chipishkaatuumakahkwaau aniyuu kaa kaawaaskuhkwaauh niipisiyaahtikw. 
LUK.8.8	Pasch anite e miyuskamikaayich ekute kaa pahchihtiniyikwaau, uyuu maak naashch chii miyu nihtaauchiniyuuh, ekw maak mistahii miichim kaa nihtaauchiniyich anit shuuminihch uhchi, taan aniyuuh kaa wii ishpish nihtaauchihtaat. An awen kaa uhtaaukaaut e nahiihtahk maak, yaakwaau kata wii nituhtam.”
LUK.8.9	Ekw Jesus uchischinuhamuwaakanh kaa kakwechimaatwaau taan e ishi wiihtamaachemakaniyich uyuu tipaachimuwiniyuu. 
LUK.8.10	Ekw kaa itaat, “Chichii miikunaawaau chiyawaau chechii chischeyihtamekw an chekwaan kutakach awenich ekaa maayaakanuutwaau chechii chischeyihtahkwaau, eukuu chechii chischeyihtamuwekw Chishemanituu uchisheuchimaawin. Uchii awenichii, tipaachimuwin chiskutamaachewiniyuu aapataniyuu e aayimuutamuwaakanuutwaau Chishemanituu uchisheuchimaawiniyuu.
LUK.8.10	Aat e waapahtahkwaau namui chii nisituunamuch, kaye e pehtahkwaau namui chii nisituhtamuch.”
LUK.8.11	“Chika wiihtamaatinaawaau taan e ishi wiihtamaachemakahch uu tipaachimuwin kaa wiihtamaatakuch. Muyaam Chishemanituu utayimuwin eukun e iteyihtaakusit an shuumin. 
LUK.8.12	An shuumin anite yaaiskanuu kaa pahchishihk mwehch eukw e ishinaakusitwaau anichii kaa pehtahkwaau Chishemanituu utayimuwiniyuu. Machimanituu tekushiniyich meskamakutwaau aniyuu Chishemanituu utayimuwiniyuu taan aniyuuh kaa ishi pehtahkwaau e iteyimikutwaau ekaa chechii taapwehtahkwaau kaye ekaa chechii pimaachihutwaau. 
LUK.8.13	Ekw an shuumin anite e asiniyuuniyich kaa pahchishihk mwehch eukw e ishinaakusitwaau awenichii kaa pehtahkwaau Chishemanituu utayimuwiniyuu e taapwehtahkwaau kaye maak naashch e miyeyihtamihiikutwaau. Muyaam maak an nihtaauchihchikanh ekaa yaaich nihtaauchiniyikwaau utipiih eukw e ishinaakusitwaau anichii aat weipishchiish kaa taapwehtahkwaau. Iskutak kakwechihiiwewiniyuu nechiskahkwaau ekut shaash pehchishihkwaau. 
LUK.8.14	Ekw maak an kutak shuumin kaa pahchishihk anite e kaasutewaayikwaau mashkushiih e ihtakuniyikwaauh mwehch eukw e ishinaakusitwaau awenichii kaa nituhtamuwaatwaau Chishemanituu utayimuwiniyuu. Mikw maak aniyuu utaapwehtamuwinawaau chek wanaachihtaakanuuyuu wesaa e aayimeyihtamihiikutwaau e ispayiyich upimaatisiiwiniwaahch kaye miisitisiiwiniyuu e maamituneyihtamihiikutwaau, kaye maak mikw aschiiyuu chekwaayuuh e maamituneyihtamihiikutwaau chechii uhchi miyeyihtahkwaau. Ekw maak namui chii ishi nihtaauchuuch taan aniyuuh chipaa ishi nihtaauchuuch. 
LUK.8.15	An maak shuumin kaa miyu nihtaauchit e miyuskamikaayich aschiihch mwehch eukw e ishinaakusitwaau anichii awenichii kaa nituhtahkwaau Chishemanituu utayimuwiniyuu. Nanihiihtamuch, kaye kanuweyihtamuch. Kanawaach taapwehtamuch e siipiiwesiitwaau ekw maak chek e miyu miinishuutwaau upimaatisiiwiniwaahch.”
LUK.8.16	“Namui awen akunaham waashtenamaakaniyuu e chii saskahahk maak shiipaa nipewinihch chechii ashtaat. Wehpemashtaau aniyuu waashtenamaakaniyuu ekw maak misiwe awen e pechi piihchet waapahtahtam aniyuu e waashteyich. 
LUK.8.17	Misiwe chekwaan ekaa kaa nuukuhtaakanuuhch kata nuukuhtaakanuu, ekw an kaa akunahiikanuuhch kata musheshteu. Aniyuuh chekwaayuuh eshkw ekaa uhchi chischeyihtaakanuuhkwaau eshkw kata chischeyihtaakanuuh. 
LUK.8.18	Yaakwaamiih maak taan e ishi nituhtaman, wesh an awen yaakwaau kaa nituhtahk etituu chika nisituhtam. Ekw an awen ekaa yaakwaau kaa nituhtahk chika wanichischisuu yaapach taan aniyuuh kaa iteyihtahk e nisituhtahk.”
LUK.8.19	Peyakwaau Jesus ukaawii kaye maak wiichiinuu chii wii waapamikuu, namui maak uhchii naatikuu, wesaa e chii mihchetinaanuyich anit. 
LUK.8.20	Chek maak kaa itikut aweyuu Jesus, “Chikaawii kaye chiichiinuuch wiiwiitamihch anite niipuuch e wii waapamiskwaau.” 
LUK.8.21	Jesus maak chii iteu, “Muyaam nikaawii kaye niichiinuuch nititeyimaauch anichii kaa nituhtahkwaau Chishemanituu utayimuwiniyuu kaye maak kaa ihtuutamuwaatwaau.”
LUK.8.22	Peyakwaau Jesus chii iteu uchischinuhamuwaakanh, “Nete maa ishi aashuuhahtaau akaamihch.” Ekw kaa mushaauhahkwaau. 
LUK.8.23	Naanaache maak kaa muushaaweyaasitwaau ekw kaa nipaat Jesus. Chek sischikuuch kaa chiishtiniyich anit saakahiikanihch. E maamisichihtiyich kiskanh chii puusipahiituyuu utuutuwaahch. Chek nuwach kaa kushtaatikuniyich anit e ihtaatwaau. 
LUK.8.24	Chek anichii chischinuhamuwaakanich kaa pekunaatwaau Jesus e itaatwaau, “Chischinuhamaachesuu, chischinuhamaachesuu, chika nishtaapaawenaanuu.” Jesus maak chii wanishkaau, kaa itwet aniyuu e yuutiniyich chechii puunipayiyich kaye aniyuu kiskanh kaa itaat, “Chiyaamisiikw.” Tiiwehch maak chii ywaashtiniyuu. 
LUK.8.25	Ekw kaa itaat aniyuu uchischinuhamuwaakanh, “Taanite chitaapwehtamuwinawaau.” Chii kushtaachuuch maak eyuu chii miskaateyihtamuch e itwetwaau, “Awen uu waawaach yuutinisuu kaye kaskanh e pishichihiikut e chistahamuwaat.”
LUK.8.26	Jesus ekw maak uchischinuhamuwaakanh chii aashuuhamuch anite ishi Gerasene iinuuh utaschiihch, Gerasene kaa ishinihkaateyich. Kwestehchekaam Galilee aschiihch ihtakun uu aschii. 
LUK.8.27	Iskutak maak kaa kapaat Jesus chii nachishkaweu naapeu anite utenaahch e uhchiyich, e piihchishkaakuyich machiahchaahkwa. Shaash maak weskach anite namui uhchi chichishkam uchekwaanimh uu naapeu. Namui waaskaahiikanihch uhchi ihtaau mikw anite chiipaischiihch muush chii ihtaau. 
LUK.8.28	Uu maak naapeu iskutak wiyaapamaat aniyuu Jesus, chii ayaashihkweu kaa ati pahchishihk uhchishkuu anit e ihtaayich. Ekw kaa tepwet e itwet, “Jesus, chii kaa Ukusiitutaask Chishemanituu maauch kaa ispeyihtaakusit, taan waa ishiihkuyin. Ekaawii pechi nanehkaateyimuhiih chiwii ititin.” 
LUK.8.29	Eukw uyuu kaa ishi tepwet uu naapeu wesh Jesus chii itwekupane aniyuu machiahchaahkwa chechii wiiwiyich anite uhchi aniyuu naapeu e ihtaayich. Uu maak naapeu mihchetwaau chii tipeyimikuukupane aniyuu machiahchaahkwa. Muush maak chii naanaakachihaakanuu an naapeu. Aat maak kaye e maahkupiteyikwaau usith eyuu utihchii yaapach chii pischipitam maan aniyuu e chii mamechimaapiskahiikanuyikwaau upuuschiweyaapiyuu. Chii ihtuutaakuu maak aniyuu machiahchaahkwa chechii ituhtet anite pakwaatiskamikaahch.
LUK.8.30	Jesus maak chii kakwechimeu, “Taan e ishinihkaasuyin.” Kaa itikut, “Kaa mihchetitwaau.” Wesh chii mihchetiyuu machiahchaahkwa e piihchishkaakut an naapeu. 
LUK.8.31	Ekw maak kaa kakwechimaatwaau Jesus ekaa chechii itishahukutwaau anite machishkutehch. 
LUK.8.32	Chii ihtaauch maak kuuhkuushach e miichisutwaau anite e piskutauhkaayich. Anichii maak machiahchaahkuch chii kakwechimeuch Jesus chechii itishahukutwaau anite chechii piihchishkuwaatwaau aniyuuh kuuhkuusha. Eukun maak kaa ishi ihtuutawaat Jesus. 
LUK.8.33	Anichii maak machiahchaahkuch, iskutak kaa wiiwiiskuwaatwaau aniyuu naapeu ekw aniyuu kuuhkuushah kaa aashuupiihchishkuwaatwaau. Ekw anichii kuuhkuushach kaa yaamitaauhchipahiitutwaau anite ishi saakahiikanihch, kaa nishtaapaawetwaau.
LUK.8.34	Iskutak maak anichii kaa naanaakachihaatwaau kuuhkuusha kaa waapahtahkwaau taan kaa ispayiyich chii ushimuuch, kaa nituu wiihtahkwaau anite ihtaawinihch kaye anite waaskaa wiiwiitamihch aniyuu ihtaawiniyuu. 
LUK.8.35	Chii takushinuuch maak iinuuch e chii pechi nituu waapahtahkwaau taan kaa ispayiyich. Iskutak wetihtaatwaau Jesus chii waapameuch aniyuu naapeu kaa piihchishkaakuyich machiahchaahkwa e apiyich peshuch anit Jesus usitiihch. Chii waaspisukupane eyuu maak chii chiyaameyihtaakusuu. Chii kushtaatuuch maak wiyaapamaatwaau uyuu naapeu. 
LUK.8.36	Anichii maak kaa waapahtahkwaau taan kaa ispayiyich chii tipaachimushtuweuch iinuu e takushiniitwaau taanite kaa uhchi miinuwaatisiyich uyuu naapeu machiahchaahkwa kaa chii piihchishkaakuyich. 
LUK.8.37	Anichii maak iinuuch anite Gerasenehch kaa uhchiitwaau chii sechisuuch uyeyuu uhchi kaa ispayiyich ekw kaa kakwechimaatwaau Jesus chechii nakatikutwaau. Ekw Jesus kaa puusit utuutuwaau ekw kaa che chiiwehut. 
LUK.8.38	An maak naapeu kaa chii piihchishkaakut machiahchaahkwa naashch chii wii wiichewekupane Jesus. Jesus maak chii chihchitishahweu e chii itaat, 
LUK.8.39	“Maachiih, chiiwe. Che nuukuhtaayin taan kaa ishi ihtuutamaask Chishemanituu.” Eukw maak kaa ihtit an naapeu. Misiwe anit ihtaawinihch chii papaamaachimuu taan kaa ihtuutamaakut Jesus.
LUK.8.40	Iskutak miin kaau kaa mishikaat Jesus anite kwestehchekaam saakahiikanihch chii miyeyihtamiyuu mihchetu aweyuu, wesh misiwe chii ashuwaapamikuu. 
LUK.8.41	Ekw kaa takushihk naapeu Jairus e ishinihkaasut, e uchimaahkahtahk Jewa ayimiheukamikuyuu, kaa pechi uchihchiihkunipayihut peshuch Jesus usitiihch naashch e nituweyimaat chechii takushiniyich anite wiichihch, 
LUK.8.42	wesh aniyuu kaa peyakushiyich utaanisa kaa niishushaapuneshiyich, chekaat chii puunipimaatisiyuu.
LUK.8.42	Mekwaach maak aniyuu e ati pimuhtet Jesus mihchetu aweyuu chii siihchiskaakuu. 
LUK.8.43	Chii ihtaau maak kaye anit iskweu niishushaapunh e chii wanihtaat umihkw. Misiwe chekwaayuu taan kaa ishi ayaat chii miyekupane nituhkuiin e chiishiihkawaat chechii wiichihiikut, namui maak waach peyakw uhchii wiichihiikuu. 
LUK.8.44	Uspiskuniihch kaa uhchi pechi naataat Jesus, kaa taahtinamuwaat anit e waniskwekaniyich aniyuu utakuhpiyuu. Tiiwehch maak chii chipihtaashikuuniyuu umihkw. 
LUK.8.45	Ekw Jesus kaa itwet, awen kaa pechi taahtinit. Namui maak awen uhchi chistuu ekw Peter kaa itaat, chischinuhamaachesuu, mihchetuuch awenichii e siihchiskaashkwaau. Yaapach maak e itweyin awen kaa pechi taahtinit. 
LUK.8.46	Jesus maak chii itweu, “Nichischeyihten awen e chii pechi taahtinit. Wesh nichii muushihtaan maskuusiiwin e wiiwiipayihch utah e ihtaayaan.” 
LUK.8.47	Iskutak maak kaa chischeyihtahk an iskweu e chischeyimaakanuut taan kaa ihtit ekw kaa pechi ituhtet anite niikaanaanihch. Kaa ati uchihchiihkunipayihut uhchishkuu anta Jesus e ihtaayich e nanamipayit e ishpish sechisit. Ekut maak anit uhchishkuu misiwe aweyuu e ihtaayich kaa wiihtahk chekwaayuu wehchii taahtinaat eyuu maak tiiwehch e chii miinuwaachihaakanuut. 
LUK.8.48	Ekw Jesus kaa itaat aniyuu iskweu, “Iskweu, chitaapwehtamuwin chimiinuwaachihiikuun. Maachiih chiyaameyihtamuwinihch ishi.”
LUK.8.49	Mekwaach maak e ayimit Jesus, chii takushinuu naapeu Jairus e ihtaayich e uhtuhtet chechii pechi itaat aniyuu Jairus, “Shaash namui pimaatisiyuu chitaanis. Ekaawii maak ekush utamihii chischinuhamaachesuu.”
LUK.8.50	Iskutak maak piyehtahk uyuu Jesus chii iteu aniyuu Jairus, “Ekaawii aayimeyihta. Mikw taapwehta, wesh chika miyu pimaatisiyuu chitaanis.”
LUK.8.51	Ekw kaa ituhtetwaau Jairus uwaaskaahiikanimiihch. Iskutak kaa utihtahkwaau aniyuu waaskaahiikaniyuu, namui kutak aweyuu uhchi pachishtineu Jesus chechii wiicheukut e piihchet, mikw Peter, John, James ekw maak aniyuu uniichihiikw an ishkwesh. 
LUK.8.52	Misiwe awenichii anit kaa ihtaatwaau chii maatuuch e mihtaahtaatwaau aniyuu ishkwesha. Ekw Jesus kaa itikutwaau, “Ekaamaa maatukw. Taapaa wesin nipuu, mikw nipaau.”
LUK.8.53	Ekw kaa ushinawaatwaau wesh chii chischeyimeuch taapwe e nipiyich aniyuu ishkwesha.
LUK.8.54	Kaa piihchetwaau Jesus anite waaskaahiikanihch, kaa nituwaapamaat aniyuu ishkwesha, kaa utinamuwaat utihchiyuu e itaat, “Ishkwesh wanishkaa.” 
LUK.8.55	Ekw maak kaau kaa piihchishkaakut utahchaahkwa an ishkwesh, kaa uhchi wanishkaapahtaat. Ekw Jesus kaa itashuwet chechii ashamaakanuyich. 
LUK.8.56	Aniyuu maak uniichihiikuyuu naashch chii kushkupayuu. Ekw kaa itikutwaau Jesus ekaa chechii wiihtamuwaatwaau aweyuu taan kaa ispayiyich.
LUK.9.1	Jesus chii maausikw wiishaameu kaa niishushaapuyich uchischinuhamuwaakanh. Kaa miyaat suuhkaatisiiwiniyuu kaye tipeyihchichewiniyuu chechii wiiwiitishihwaayich machiahchaahkwa kaye chechii miinuwaachihaayich nanaahkuu e itaaspineyitwaauh aweyuu. 
LUK.9.2	Ekw kaa chihchitishahwaat chechii nituu kakacheskweyich Chishemanituu uchisheuchimaawiniyuu e waawiihtamiyich eyuu chechii miinuwaachihaayich aweyuuh kaa aahkusiyich.
LUK.9.3	Chii itashumeu maak, “Uu che chistuhteyekw ekaawii chika uhchi ayaanaawaau chekwaan. Ekaawii ayaakw siskahuun, niimuutaan, miichim, shuuliyaau mechim kaye ayuwaak chichekwaanimuwaauh e chichishkamekw. 
LUK.9.4	Kaye an waaskaahiikan taanite che piihtakahiikuwekwe, ekut anit che ihtaayekw paatishkaan nakatamekwe an ihtaawin. 
LUK.9.5	Utihtamekwe maak ihtaawin ekaa wii piihtakahiikuyekwe, nakatamukw an ihtaawin. Che pahpuusiteshimuyekw, e nuukuhtaayekw e yaakwaamimekuch ekaa uhchi utinahkwaau miywaachimuwiniyuu.” 
LUK.9.6	Ekw anichii chischinuhamuwaakanich kaa chistuhtetwaau anite nanaahkuu ihtaawinihch kaa ituhtetwaau e waawiihtahkwaau miywaachimuwiniyuu kaye e miinuwaachihaatwaau kaa aahkusiyich.
LUK.9.7	Iskutak maak chisheuchimaau Herod piyehtahk taan e ihtiyich Jesus, naashch taapwe chii wawaaneyihtamihiikuu wesh chii ihtaauch iinuuch e papaamaachimutwaau e itwetwaau, John siikahaahtaacheu uu, miin kaau pimaatisiyuu. 
LUK.9.8	Chii ihtaauch miin kutakach e itwetwaau, “Eukw uu Elijah, miin kaau pimaatisiyuu.” Yaapach maak miin chii ihtaauch kutakach awenichii e itwetwaau, “Eukw uu peyakw weskach uchischiwehiichesuu miin kaau pimaatisiyuu.” 
LUK.9.9	Herod maak chii itweu, “Awen uu kaa ishi maamishkaach itaachimaakanuut. Namui wii naanituu John, nicheshtinaahun e chii chimistikwaanehwaakanuut wiya John.” Ekw naashch kaa wii waapamaat aniyuuh Jesus.
LUK.9.10	Iskutak tekushihkwaau anichii chischinuhamuwaakanich kaa chihchitishahwaakanuutwaau ekw kaa wiihtamuwaatwaau Jesus taan kaa ihtitwaau kaa ispihtanihutwaau. Ekw kaa nakataatwaau aniyuu kaa mihchetiyich iinuuh, tipaan kaa ituhtetwaau e wiichewaatwaau Jesus anite Bethsaidahch e ituhteyich. 
LUK.9.11	Iskutak maak mihchetu awenichii kaa pehtahkwaau e chii chistuhteyich ekw kaa nuusuupaistuwaatwaau. Jesus maak chii miyeyihtam e takushiniitwaauh. Chii waawiihtamuweu Chishemanituu uchisheuchimaawiniyuu e iteyihtaakuniyich kaye chii miinuwaachiheu aniyuuh aweyuuh kaa nituweyihtamiitwaau chechii miinuwaachihaakanuyich.
LUK.9.12	Shaash maak chii ati utaakushiyuu ekw anichii niishushaap chischinuhamuwaakanich kaa itaatwaau Jesus, “Chihchitishahuuch maa ekw anichii iinuuch che nituu naanituweyihtahkwaau chekwaayuu che miichitwaau kaye taanite che miyeyimutwaau che tipiskaayich. Taapaa ihtakun chekwaan utah wii.” 
LUK.9.13	Ekw Jesus kaa itaat, “Chiyawaau miyaahkuch chekwaayuu che miichitwaau.” Chischinuhamuwaakanich maak chii iteuch, “Mikw niyaayin aaihkunaauch niishu maak namesach ekun e ishpish ihtakuhch chekwaan. Mikw kiipaa niyaan nituu utinamaahche miichim chechii tepahukutwaau uchii e tashitwaau awenichii.” 
LUK.9.14	Wiyesh niyaayinwaau chishemitaahtumitanuu chii tashiichenich naapeuch anit e itashinaanuuhch. Jesus kaa itaat aniyuu chischinuhamuwaakanh, “Itaahkuch anichii iinuuch, naaniyaayinumitanuu chechii tahtupitwaau peyakw aniyuu e minepitwaau.”
LUK.9.15	Chischinuhamuwaakanich maak chii ihtuutamuch aniyuu kaa itashumaakanuutwaau ekw misiwe awen kaa waweyapit. 
LUK.9.16	Ekw Jesus kaa utinaat aniyuu niyaayin aaihkunaauh kaye aniyuu niishu namesa, ishpimihch kaa iitaapit e nanaaskumaat Chishemanituu. Kaa papahkwenaat aniyuuh aaihkunaauh ekw kaa miyaat aniyuu uchischinuhamuwaakanh chechii maatinamuwaayich aniyuu iinuuh. 
LUK.9.17	Misiwe maak awen chii miichisuu kaye chii tepimiichisuu, ekw aniyuuh uchischinuhamuwaakanh kaa maamuushtinamiyich aniyuu iskushtawaaniyuu. Niishushaap maak utipiiwath chii saakashchinihtaauch.
LUK.9.18	Peyakwaau, Jesus chii ayimihaau mikw e peyakushit, uchischinuhamuwaakanh maak peschiish chii ihtaayuuh ekw kaa nituu kakwechimaat e itaat, “Awen niya e iteyimitwaau awenichii.” 
LUK.9.19	Kaa itikut, “Kutakach awenichii John siikahaahtaacheu chititeyimikuch ekw kutakach aniyaanaa peyakw uchischiwehiichesuu Elijah kaa ishinihkaasut chititeyimikuch, ekw miin kutakach e ihtaatwaau weskach uchischiwehiichesuu miin kaau e pimaatisiit e iteyimiskwaau.” 
LUK.9.20	Ekw Jesus miin kaa kakwechimaat, “Chiyawaau maak wii, awen niya e iteyimiyekw.” Peter chii ishi nishkweushiheu, “Christ chii, eukw chiya Chishemanituu kaa itwet che pechi itishahwaat.”
LUK.9.21	Ekw Jesus kaa itashumaat uchischinuhamuwaakanh ekaa chechii wiihtamuwaayich kutak aweyuu aniyuu. 
LUK.9.22	Ekw kaa itaat, “Iinuu Ukusisa iteyihtaakuniyuu chechii mistawaawiisacheyihtamiyich kaye chechii aatuweyimikuyich aniyuuh kaa niikaanapiitwaauh ayimiheuchimaauh, kaye aniyuuh kaa niikaanishkuwaayich iinuuh, kaye maak aniyuuh kaa chiskutamaacheyitwaauh wiishuwewiniyuu. Kata nipahaakanuu kaye, mikw maak nishtu chiishikaau ishpish kaau kata pimaatisiyuu.”
LUK.9.23	Ekw misiwe kaa itaat, “Awen waa nuushuushkuukwe ekush chipaa pachishtinam aniyuu wii taan waa ishi naniheyihtamihiisut, eshikum chiishikaauh chipaa utineu utaashiteyaahtikum ekw maak nipaa pechi nuushuushkaakw. 
LUK.9.24	Wesh awen kaa wii kanuweyihtamaasut upimaatisiiwin kata wanihtaau. An maak awen kaa wii pachishtinahk misiwe chekwaayuu taan kaa wii ihtuutahk mechim kaye upimaatisiiwin e wii pechi nuushuushkuut eukun an che miyaakanuut pimaatisiiwiniyuu. 
LUK.9.25	Ekw maak an awen kaa wii kanuweyihtahk upimaatisiiwin, nipite maak taanite chechii uhchi wiichihiikut aat chii wiihkuchihtamaasute misiwe chekwaayuu utah aschiihch wiya taan kaa ishi nituweyihtahk chechii ishi ayaat. 
LUK.9.26	Awen maak pimaameyimute niya uhchi kaye nitayimuwiniyuu uhchi eukuu che pimaameyimuhaat Iinuu Ukusisa iskutak miin takushiniyichen uchisteyihtaakusuwiniihch. Ekut che chischeyihtahkwaau awenichii e ishpish chisteyihtaakusiyich Iinuu Ukusisa wesh kata waapahtiiweuch Uhtaawiimaau ekw maak kaa payehchisiitwaau enchilich e ishpish chisteyihtaakusiyich. 
LUK.9.27	Chihchiwe chititinaawaau, taapwe e ihtaatwaau utah awenichii che waapahtahkwaau Chishemanituu uchisheuchimaawiniyuu mekwaach eshkw e pimaatisiitwaau utah aschiihch.”
LUK.9.28	Wiyesh yaanaaneu chiishikaau Jesus uyeyuu kaa ishpish ayimitutahk chii chistuhtaheu Peter, John ekw maak James e chii wiichewaat wachiihch anite chechii nituu ayimihaatwaau. 
LUK.9.29	Mekwaach maak aniyuu e aayimihaat utaashtamuhkw chii kweschinaakuniyuu kaye uchekwaanim naashch taapwe chii piyekasch waapaayuuh mitun e chii waasikushteyikwaau. 
LUK.9.30	Sischikuuch maak chii uhchi niishiyuu naapeu e ayimihiikut Jesus. Eukunich aniyehkaanaanich Moses ekw maak Elijah. 
LUK.9.31	Ekw kaa aayimuutamuwaatwaau Jesus shaash e peshunaakuniyich che nipit anite Jerusalemihch, aniyuu Chishemanituu kaa ishi wiishtaayich che ispayiyich. Naashch maak e miywaashteyich kihchikiishikw waashtewiniyuu chii waashteyuu anit waaskaa e ihtaatwaau.
LUK.9.32	Peter ekw maak anichii kutakach awenichii Jesus kaa chii wiichewaatwaau chii kuuhkushiwaakupanenich. Chii pekupayuuch iskutak maak wespaaweyihtahkwaau chii waapahtamuch waashtewiniyuu waaskaa Jesus e ihtaayich kaye chii waapameuch aniyuu niishu naapeu e wiichikaapuushtaakuyich. 
LUK.9.33	Iskutak maak anichii naapeuch waa nakataatwaau Jesus, Peter chii iteu, “Chischinuhamaachesuu nuwach miyeyihtaakun utah chechii ihtaawaauhchipane. Pachishtinaanh maa chechii ushihtaayaahch nishtu tipinuushimunh, paahpeyakw che ayaayekw, chiya, Moses ekw maak Elijah.” Peter maak namui tekash uhchi nisituhtam chekwaayuu wehchi itwet uyeyuu. 
LUK.9.34	Mekwaach maak eshkw e ayimit, kaskawanishkwa chii uhchi nuukusiyuu mitun tekash e ukaashteshkaakutwaau. Anichii maak chischinuhamuwaakanich naashch taapwe chii sechisuuch iskutak mitun e akunahukutwaau aniyuu kaskawanishkwa. 
LUK.9.35	Anit maak kaskawanishkuhch chii uhchi pehtamuch pehtaakusuwiniyuu, aweyuu e itweyich, “Eukw uu Nikus kaa saachihahk. Nituhtawaahkw.” 
LUK.9.36	Iskutak maak kaa chiish ayimit an awen, chii waapameuch Jesus e peyakukaapuyich. Ekw anichii chischinuhamuwaakanich namui uhchi papaamaachimuuch uyeyuu taan kaa ishi waapahtahkwaau e ispayiyich mekwaach anit.
LUK.9.37	Miin maak wiyaapaniyich chii niihchichuweuch aniyuu wachiyuu, chii mihchetiyuu maak aweyuu e pechi nachihiikut Jesus. 
LUK.9.38	Anit maak mekwesiinuu e mihchetinaanuuhch chii tepweu peyakw naapeu e itaat aniyuu Jesus, “Chischinuhamaachesuu, chipukuseyimitin chechii wiichihiit nikus, wesh eukw mikw uu e peyakushit nitawaashiim. 
LUK.9.39	Maashihiikuu niyaanikutehch machiahchaahkwa e ihtuutaakut sischikuuch chechii nuuhtaakusit. Ekw maak kaye e uchipitikut maan mitun wesh kata piishteutaahtam. Naashch nanehkaateyihtamihiikuu uyuu machiahchaahkwa ekaa maak wii nakatikut. 
LUK.9.40	Aat maak nichii kakwechimaauch chichischinuhamuwaakanich chechii wiiwiitishihwaatwaau uyuu machiahchaahkwa, namui maak uhchii ihtuutamuch.”
LUK.9.41	Jesus maak chii iteu aniyuu iinuu anit kaa ihtaayich, “Chiyawaau anuhchiish kaa pimaatisiyekw ekaa kaa ayaayekw taapwehtamuwin kaye ekaa kaa kweskaatisiyekw, namui kaye kuiskw chit ishi pimaatisiinaawaau. Taan che ishpish ihtaayaan utah e ihtaayekw yaakw chechii nisituhtamekw. Taan che ishpish ashuwaapamitakuch ekw chechii ayaayekw taapwehtamuwin. Peshuwaahkw an naapesh.” 
LUK.9.42	Mekwaach maak e pechi naataat aniyuu Jesus an naapesh, machiahchaahkwa mitun chii kawepinikuu ekw kaa ihtuutaakut chechii uchipitikut. Jesus maak chii chistahamuweu aniyuu machiahchaahkwa kaa itaat chechii nakataayich aniyuu naapesha. Ekut maak kaa ati miinuwaatisiit an naapesh. Ekw Jesus kaa chiiwemiyaat aniyuu naapeu aniyeyuu ukusiyuu. 
LUK.9.43	Misiwe maak anichii iinuuch chii maamishkaateyihtamihiikuuch Chishemanituu usuuhkaatisiiwiniyuu.
LUK.9.43	Mekwaach maak e maamishkaateyihtamihiikutwaau taan kaa ishi ihtuutamiyich Jesus, Jesus chii ayimiheu uchischinuhamuwaakanh e itaat, 
LUK.9.44	“Chischisikw yaaitei taan che ititakuch. Chika pachishtinaakanuuch iinuuch chechii ihtuutawaatwaau taan waa ihtuutuwaatwaau Iinuu Ukusisaan.” 
LUK.9.45	Ekw anichii chischinuhamuwaakanich namui uhchi nisituhtamuch. Namui uhchi chischeyihtamuch taan kaa wii ishi wiihtamaakutwaau Jesus, wesh eshkw namui uhchi miyaakanuuch chechii nisituhtahkwaau. Chii sechisuuch maak chechii kakwechihcheyimutwaau chekwaayuu uyuu kaa itweyich.
LUK.9.46	Chischinuhamuwaakanich maak chii machipayuuch e aashitemitutwaau awen anit e tashitwaau maauch che chesteyihtaakusit. 
LUK.9.47	Jesus maak chii chischeyimeu taan e ishi maamituneyihtamiitwaau, ekw kaa utinaat awaasha e apishiishiyich ekw kaa niipuuhaat anit uhpime e ihtaat. Kaa itaat aniyuuh uchischinuhamuwaakanh, 
LUK.9.48	“Awen e utinaat peyakw uyuu awaasha nitishinihkaasuwinihch uhchi, mwehch kaye niya e utinit ekun e ishinaakuniyich. An maak awen kaa utinit namayeu niya kaa utinit, aniyuuh kaa pechi itishahuyich eukw aniyuu wetinaat. Wesh an awen maauch nuuhtaash kaa iteyihtaakusit anit e tashiyekw eukun an maauch chesteyihtaakusit.”
LUK.9.49	Ekw John kaa itaat, “Chiskutamaachesuu, nichii waapamaanaan naapeu e wiiwiitishihwaat machiahchaahkwa chitishinihkaasuwiniyuu e aapachihtaat, ekw kaa chistahamuwachiht, wesin taapaa ute chiyaanuu e ihtaayihkw ishi wiichihiiweu.” 
LUK.9.50	Jesus kaa itaat, “Ekaawii chistahamuwaahkw. Wesh an awen ekaa kaa nishkuushtaakuyihkw chiwiichihiikunuu.”
LUK.9.51	Wetaach maak chii ati peshunaakuniyuu Jesus kihchikiishikuhch che ishi utinaakanuut ekw naashch kaa iteyihtamihiikut yaaitei chechii ituhtet Jerusalemihch. Ekw maak kaa chistuhtet. 
LUK.9.52	Mekwaach maak aniyuu e ati pimuhtet chii niikaanitishihweu aweyuuh anite aniyuu ihtaawiniyuu Samaritan iinuuh kaa ihtaayitwaauh, chechii nituu ayeskuushtaayich taanite chechii ihtaakupane aniyuu che tipiskaayich. 
LUK.9.53	Mikw maak aniyuuh iinuuh anit kaa ihtaayitwaauh namui uhchi wii piihtakahiikuu wesh chii chischeyimikuu Jerusalemihch e wii ituhtet. 
LUK.9.54	Iskutak maak anichii chischinuhamuwaakanich James ekw maak John kaa pehtahkwaau uyuu chii iteuch aniyuu Jesus, “Tipeyihchikeu, chinituweyiminaan aa chechii nituweyihtamaahch ishkuteu kihchikiishikuhch chechii uhchipayihch chechii wanaachihiikutwaau anichii iinuuch muyaam aniyaa Elijah kaa ihtuutahk.” 
LUK.9.55	Jesus maak chii kweschikaapuushtaweu kaa chistahamuwaat uyuu e ishi ayimiyich. Chii iteu, “Uu e iteyihtamekw namui Chishemanituu e ihtaat uhchipayuu, 
LUK.9.56	wesh Iinuu Ukusisa namui uhchi takushin chechii nishuuwanaachihtaawaat aweyuu upimaatisiiwiniyuu, chii takushin chechii pimaachihiiwet.” Ekw anite kutachiyuu ihtaawiniyuu kaa ituhtetwaau.
LUK.9.57	Mekwaach maak aniyuu e pimuhtetwaau chii nachishkaakuuch naapeu. Ekw an naapeu kaa itaat aniyuu Jesus, “Chika papaawiicheutin taanite che ituhtewane.” 
LUK.9.58	Ekw Jesus kaa itaat, “Mahcheshuuch ihtakuniyuu uwaatakuwaauh, piyeshiishach kaye ihtakuniyuu uwachishtunawaauh, mikw maak Iinuu Ukusisa, namui ayaayuuh taanit chechii waweyishiniyiyich chechii ayuwepiyich.”
LUK.9.59	Ekw Jesus kaa itaat kutak naapeu, “Pechi wiicheuh.” Ekw an naapeu kaa itaat Jesus, “Utipeyihchikeu, pachishtinh pitamaa chechii nahiihkuuk nuuhtaawii puunipimaatisiite ekw maak yaakw che wiicheutaan.” 
LUK.9.60	Ekw Jesus kaa itikut, “Anichii mwehch kaa nipitwaau kaa iteyihtaakusitwaau iinuuch ekush kata nahiihkuweuch aniyuu utiiniimuwaau kaa nipiyich. Chiya maak, maachiih che papaamaachimuut Chishemanituu chisheuchimaawin.” 
LUK.9.61	Miin kutak naapeu chii iteu aniyuu Jesus, “Utipeyihchikeu, chika papaawiicheutin, mikw maak niishtam nika chiiwen ekw che nituu waachiyemakwaau niichihiikuch kaye niichishaanich.” 
LUK.9.62	Ekw Jesus kaa itaat, “Awen shaash e chihchipayihtaat e atushkuwaat Chishemanituu, muush maak e chiiwemaamituneyihtahk weskach utitaatisiiwin namui tepicheyihtaakusuu chechii atushchehkahtamuwaat Chishemanituu uchisheuchimaawiniyuu.”
LUK.10.1	Iskutak kaa chiishipayihch an taan kaa ispayihch Utipeyihchikeu chii wiyaapameu niishwaashumitanuu niishu kutak aweyuu che uchischinuhamuwaakanit ekw kaa niikaanitishihwaat e naaniishuhteyitwaau. Chii iteu misiwe ihtaawinihch chechii ituhteyich misiwe taanite che aituhtekupane, kaye misiwe taanite e ati ihtaayitwaauh aweyuuh. 
LUK.10.2	Chii iteu maak, “Mihchen nihtaauchihchikanh shaash e ishinaakuhkwaauh chechii maamuushtinikanuuhkwaauh mikw maak namui mihchetuuch kaa aapatisitwaau chechii maamuushtinahkwaau. Chipaa ayimihaawaau Utipeyihchikeu, an kaa tipiyeusiit misiwe chekwaayuu e nihtaauchiniyich, chechii itishahwaat mihchetu aweyuu che maamuushtinamiyich aniyuu nihtaauchihchikanh. 
LUK.10.3	Maachiikw maak, chititishahutinaawaau anite muyaam maanishchaanishach e itishahwaakanuutwaau mekwesiin mahiihkanh e ihtaayich. 
LUK.10.4	Ekaawii ayaakw shuuliyaawat, kaye miiwat maak maschisin kaye ekaawii chipihchikaapuukw chechii ayimihekw awen mekwaach e pimuhteyekw.
LUK.10.5	Taanite an che piihtakahiikuwekwe waaskahiikan niishtam chika itaawaauch anichii anit kaa ihtaatwaau che wii ihtakuhch chiyaameyihtamuwin anit. 
LUK.10.6	Ekw maak anichii anit kaa ihtaatwaau meyeyihtamuwaakwenich chiyaameyihtamuwiniyuu kata ayaauch. Ekw maak ekaa meyeyihtamuwaakwenich chiyaameyihtamuwiniyuu namui kata uhchi ayaauch. 
LUK.10.7	Ekut maak che ihtaayekw anit an waaskaahiikan kaa ihtaatwaau anichii e wii ayaatwaau chiyaameyihtamuwiniyuu. Ekut che miichisuyekw kaye che minihkweyekw taan che ishi miikuyekw, wesh awen kaa aapatisit taapwe iteyihtaakusuu chechii tipahamuwaakanuut. Ekaawii aashuupiihchekw waaskahiikan, ekut mikw anit ihtaakw taanit kaa piihtakahiikuyekw.”
LUK.10.8	“Kaye maak utihtamekwe ihtaawin e piihtakahiikuyekw, ekut anit ihtaakw. Miichikw taan e ishi wiishtwaakuyekw. 
LUK.10.9	Kaye miinuwaachihaahkuch anichii kaa aahkusitwaau kaye maak che itekuch anit aniyuu ihtaawiniyuu kaa ihtaatwaau, ‘Naashch taapwe chipeshuwaapamikuwaanaawaau Chishemanituu uchisheuchimaawin.’ 
LUK.10.10	Ekw maak utihtamekwe ihtaawin ekaa nituweyimikuyekw chechii ihtaayekw che ishi ayaakwaamimekuch anichii iinuuch e itekuch, 
LUK.10.11	‘Tekash nikaasiihtitaanaan nisitinaanh taan kaa ishpish papaamuhteyaahch utah chitihtaawiniwaahch. Eukw uu e nuukuhtaayaahch e chii aatuweyihtamuwekw Chishemanituu uchisheuchimaawin. Mikw maak chiwii wiihtamaatinaan cheshtinaash chechii nisituhtamekw e chii peshunaakuniyich Chishemanituu uchisheuchimaawin anit e ihtaayekw.’ ” 
LUK.10.12	Ekw Jesus miin kaa itaat aniyuu uchischinuhamuwaakan, “Chiwiihtamaatinaawaau iskutak utihchipayihche wiyaaskunicheu chiishikaau uchii iinuuch ekaa kaa yaapatihtaataakuch etituu kata iteyihtaakuniyuu weshkach taan kaa ishi waweshihaakanuutwaau wiyawaau aniyehkaanaanich naasch e chii machaatisiitwaau iinuuch Sodom kaa ishinihkaateyich ihtaawiniyuu kaa ihtaatwaau. Chii wanaachihtaau Chishemanituu aniyeneyuu ihtaawiniyuu.”
LUK.10.13	Ekw Jesus kaa itwet, “Chiyawaau kaa ihtaayekw anit ihtaawinihch Chorazin kaa ishinihkaatech nuwach chika machipayinaawaau, kaye anite Bethsaidahch kaa ihtaatwaau eukun mwehch che ispayitwaau. Wesh aniyuuh maamishkaach chekwaayuu kaa ihtuutamaakuyekw chii ihtuutaakanuwaakupanenh anite weshkach Tyre kaye Sidon kaa ishinihkaatekwaauh ihtaawinh shaash weshkach chipaa kweskaatisiyuuch wiyawaau anichii iinuuch. Ekw maak e nuukuhtaatwaau e ishpish mihchiiwesitwaau umachihtwaawinawaauh chipaa piskweyekapuuch e kaawekaniyikwaau machunisha, anite maak ishkwaaschisehch chipaa apuuch. 
LUK.10.14	Iskutak utihchipayihche wiyaaskunicheu chiishikaau, Chishemanituu chika waweshiheu aniyuu Tyrehch kaye Sidonihch kaa chii ihtaayich. Etituu maak chiyawaau chika waweshihiikunaawaau. 
LUK.10.15	Ekw maak chiyawaau anit Capernaumihch kaa ihtaayekw naashch taapwe chiwii aspeyimunaawaau anite kihchikiishikuhch chechii ishi utinikuyekw. Namui maak, machishkutehch ekute che ishi wepinikuyekw.”
LUK.10.16	Ekw Jesus kaa itaat uchischinuhamuwaakan, “Awen kaa nituhtaataakw muyaam niya e pechi nituhtuut ekun e ishinaakusit. Awen maak kaa aatuweyimitaakw muyaam niya e aatuweyimit ekun e ishinaakusit. Ekw awen kaa aatuweyimit muyaam e aatuweyimaat Chishemanituu, aniyuu kaa pechi itishahuyich, ekun e ishinaakusit.”
LUK.10.17	Iskutak maak kaau tekushihkwaau anichii niishwaashumitanuu niishu chischinuhamuwaakanich naashch taapwe chii miyeyihtamuch e itwetwaau, “Utipeyihchikeu, waawaach machiahchaahkuch e nanihiihtuuyimihtwaau taan e itashumachihtwaau, chitishinihkaasun e aapachihtaayaahch.” 
LUK.10.18	Ekw Jesus kaa itaat, “Nichii waapamaau machimanituu e uhchi pahchishihk kihchikiishikuhch, muyaam taapwe e waashtepayihch ekun kaa ishinaakusit. 
LUK.10.19	Nituhtamukw maak, chichii miitinaawaau tipeyihchichewin chechii shaakuuchihekw machimanituu, kaye chechii taahtahkushkaatekuch kaa pihchipuwetwaau misichinepukuch, kaye maak kaa pihchipuwetwaau mistahiipihchesuuch. Namui ihtakun chekwaan chechii aahkuhiikuyekw. 
LUK.10.20	Ekaawii miyeyihtamukw mikw e chii shaakuuchihekuch machiahchaahkuch, uste miyeyihtamukw chitishinihkaasuwinaawaauh e masinaatekwaau kihchikiishikuhch.”
LUK.10.21	Ekut maak Jesus naashch taapwe kaa muuchicheyihtamiskaakut Kaa payehchisiyich Ahchaahkwa. Chii itweu maak, “Nuuhtaa, chiya kaa tipeyihtaman kihchikiishikw kaye aschii chinanaaskumitin, wesh chinakaahamuwaauch anichii kaa kachehtaaweyihtahkwaau ekaa chechii nisituhtamuwaakupanenich uyuuh chekwaayuu. Ekw anichii ekaa naashch kaa kachehtaaweyihtahkwaau chichii ihtuutawaauch wiyawaau chechii nisituhtahkwaau. Ehe, Nuuhtaa eukun uu kaa ishi naheyihtamihiikuyin chechii ihtuutaman.” 
LUK.10.22	Ekw Jesus iskutak kaa chiishi ayimihaat kaa itaat aniyuu anit kaa ihtaayitwaauh, “Nuuhtaawii misiwe chekwaayuu nichii miikw chechii naanaakatuweyihtamaan. Wesh namui awen chischeyimeu aweyuu Ukusisimaau, mikw Uhtaawiimaau chischeyimeu. Kaye maak namui awen chischeyimeu aweyuu Uhtaawiimaau, mikw Ukusisimaau, kaye mikw wiya Ukusisimaau chika wiyaapameu aweyuuh aniyuuh chechii chischeyimaayich Uhtaawiimaau.” 
LUK.10.23	Ekw kaa ayimihaat mikw aniyuuh uchischinuhamuwaakanh, kaa itaat, “Taapwe chishaweyihtaakusinaawaau chiyawaau taan e ishi waapahtamekw anuhchiish. 
LUK.10.24	Wesh chiwiihtamaatinaawaau, chii mihchetuuch uchischiwehiichesuuch kaye chisheuchimaauch e chii pukuseyihtahkwaau chechii waapahtahkwaau taan kaa ishi waapahtamekw. Namui maak uhchi waapahtamuch. Chii wii pehtamuch taan kaa ishi pehtamekw, namui maak uhchi pehtamuch.”
LUK.10.25	Peyakwaau maak naapeu kaa chiskutamaachet ayimihewin wiishuwewiniyuu e itaapatisit chii naateu Jesus e wii kakwechihaat, e itaat, “Taanite che ihtiyaan chechii uhchi ayaayaan kaachiche pimaatisiiwin.” 
LUK.10.26	Jesus chii itikuu, “Taan maak e ishi nisituhtaman an ayimihewin wiishuweusinahiikan e ayimihtaayin. Taan e itashtech maak.” 
LUK.10.27	Ekw an naapeu chii iteu,
LUK.10.27	“Saachihii Utipeyihchikeu Chichishemanituum, misiwe chitehiihch, kaye misiwe chitahchaahkuhch kaye misiwe chimaskuusiiwinihch kaye misiwe chimituneyihchikanihch kaye maak saachihiich kutakach awenichii mwehch chii e ishpish saachihiisuyin.”
LUK.10.28	Jesus maak chii itikuu, “Chitaapwen an kaa itweyin. Misiwe an ihtuutamane chika ayaan kaachiche pimaatisiiwin.” 
LUK.10.29	Naashch maak muyaam e miyutuutahk chii wii itihtaakuhiisuu e ishi kakwechimaat Jesus e itaat, “Awen an niichiinuu nipaa saachihaau muyaam niya e ishpish saachihiisuyaan.”
LUK.10.30	Jesus maak chii nituweyimeu chechii nisituhtamiyich ekw kaa wiihtamuwaat tipaachimuwiniyuu. “Peyakwaau naapeu Jerusalemihch e uhchiit anite Jerichohch chii wii ituhteu. Mekwaach maak aniyuu e pimuhtet chii naachikwaashkuhtutaakuu chimutiska ekw kaa maasihiikut, kaa utinamiyich misiwe uchekwaanim. Chii nakatikuu maak anit meskanaahch e mishwaakanuut. 
LUK.10.31	Ekw Jewa ayimiheuchimaau chii pechi pimuhteu aniyuu meskanaayuu, iskutak maak wiyaapamaat aniyuu naapeu namui uhchi wii wiichiheu ekw anite kwestehcheskanuu kaa pimuhtet mikw e chii ishi miyaaskawaat. 
LUK.10.32	Chek miin kutak naapeu chii pechi pimuhteu, Levi iinuu e itiskaanesit. Chii waapameu kaye wiya aniyuu naapeu kaa mishwaakanihkaataakanuyich kaye wiya maak namui uhchi wii wiichiheu ekw mikw kaa ishi miyaaskawaat nete kwestehcheskanuu e pimuhtet. 
LUK.10.33	Miin kutak naapeu, Samaria aschiihch e uhchiit chii utihteu aniyuu naapeu, ekw naashch kaa chistimaacheyimaat. 
LUK.10.34	Kaa naataat ekw kaa nituhkuhaat e kutapinamuwaat tuuminikaniyuu e nituhkuiinuuniyich kaye maak shuuminaapuuyuu taanite anit kaa mishwaakanihkaataakanuyich kaye chii wiiskweyaapihkaatamuweu. Ekw kaa tehtahaat anit utuuhkaan uspiskuniihch, kaa ituhtahaat anite nipeukamikw kaa ihtakuniyikwaauh ekute maak kaa naanaakachihaat. 
LUK.10.35	Miin chiyechishepaayaayich, kaa miyaat shuuliyaayuu aniyuu kaa naanaakachihtaayich aniyuu nipeukamikuyuu, ekw kaa itaat, ‘Naanaakachihii uu naapeu. Chika tipahamaatin taan an che ishpish masinahamaataan iskutak miin pimuhteyaane utah.’ ”
LUK.10.36	Eukw uyuu tipaachimuwiniyuu kaa wiihtamuwaat Jesus aniyuu wiyaaskunichesuu. Ekw kaa itaat, “Taan an eukw anichii e nishtitwaau naapeuch muyaam wiichishaan kaa ihtuutawaat aniyuu naapeu kaa miswaakanihkaataakanuyich.” 
LUK.10.37	Ekw an wiyaaskunichesuu kaa itwet, “An kiipaa naapeu kaa wiichihaat kaa nuukuhtaat e chistimaacheyimaat.” Jesus kaa itaat, “Maachiih maak, ekun maak uu mwehch che ihtuutaman kaye chiya.”
LUK.10.38	Jesus ekw maak uchischinuhamuwaakan mekwaach e pimuhtetwaau chii utihtamuch ihtaawiniyuu. Chii ihtaau maak anit iskweu Martha e ishinihkaasut, eukw maak aniyuu kaa piihtakahiikutwaau. 
LUK.10.39	Martha maak chii ihtaayuuh wiichishaaniskwem, Mary e ishinihkaasuyich. Chii waweyapiyuu maak anite Jesus usitiihch e nituhtawaat e ayimiyich. 
LUK.10.40	Martha maak naashch taapwe chii utameyihtamihiikuu e mistatuschet, ekw kaa naachikaapuushtawaat Jesus ekw kaa itaat, “Utipeyihchikeu, namui aa wiyesh chititeyimaau uu niichishaan, niya mikw e iteyimit chechii aapatisuuch. Ishi maa chechii pechi wiichihiit.” 
LUK.10.41	Utipeyihchikeu chii itikuu, “Martha, Martha naashch e mukushkaateyihtamihiikuyin mihchetu chekwaayuu. 
LUK.10.42	Peyakw wesin chekwaan naashch nituweyihtaakun, Mary maak shaash chii wiyaapahtamaasuu aniyuu chekwaayuu uste e miywaashiyich e nituweyihtaakuniyich. Namui maak aweyuu chika chii miskamikuu aniyuu.”
LUK.11.1	Peyakwaau iskutak Jesus kaa chiish ayimihaat, peyakw aniyuu uchischinuhamuwaakanh chii itikuu, “Utipeyihchikeu, pechi chiskutamuunaan maa kaye niyaan taan che ishi ayimihaayaahch mwehch John kaa ihtuutawaat uchischinuhamuwaakan.”
LUK.11.2	Jesus chii iteu, “Maau che ishi ayimihaayekw, ‘Nuuhtaawiinaan, kihchikiishikuhch kaa ihtaayin, nitayimihaanaan chitishinihkaasuwin e payehchisiimakahch chechii chisteyihtaakuhtaakanuuhch. Chuuchimaawin katawii utihchipayuu. Chititeyihtamuwin katawii ihtuutaakanuu utah aschiihch, taapishkuuch kihchikiishikuhch. 
LUK.11.3	Miinaan tahtwaau e chiishikaach pahkweshikan che uhchi pimaatisiyaahch. 
LUK.11.4	Wepeyihtamuunaan nimachihtwaawinaanh, wesh kaye niyaan niwepeyihtamuwaanaan misiwe awen kaa machituutuuyimiht. Ekaawii ituhtahiinaan anite chechii ishi kakwechihiikuyaahch.’ ”
LUK.11.5	Ekw Jesus kaa itaat aniyuu uchischinuhamuwaakan, “E chii nituwaapamat aahch chiwiichewaakan e aapihtaatipiskaayich e chii nituu auhaasumat chekwaayuu, ekw maak kaa itat an chiwiichewaakan, ‘Pechi auhiih maa nishtu paletich wesh niwiichewaakan nipechi chiiutamukw 
LUK.11.6	ekut e ihtaauch che nipaat. Namui nitayaawaan chekwaayuu che ashamak.’ 
LUK.11.7	Ekw maak itisk aahch an chiwiichewaakan kaa nituu pekuhiit, ‘Ekaawii pechi mukushkaachihiih wesh shaash nichii chipahwaau chishtuhkan kaye nitawaashiimach niwiihpemikuch, namui nika chii wanishkaan chechii miitaan.’ 
LUK.11.8	Chiwiihtamaatinaawaau, ekaa wii wanishkaate chechii miisk aniyuu palet aat e chii miyu wiichewaakanitutaask yaapach maak chek chika wanishkaau chechii miisk taan e ishi nituweyihtamuut, ekaa puunihiite e nituweyihtamuut. 
LUK.11.9	Wesh chititinaawaau, nitutamaakw taan e ishi nituweyihtamekw, chika miikunaawaau maak, naanituweyim Chishemanituu ekw maak che miskawat. Paapaawahiiche chishtuhkan ekw maak che aapahamaakuyin. 
LUK.11.10	Wesh tahtu awen kaa nitutamaat chika miyaakanuu. Kaye tahtu awen kaa naanituweyimaat Chishemanituu chika miskaweu, kaye tahtu awen kaa paapaawahiichet kata aapahamuwaakanuu.”
LUK.11.11	“Chiyawaau uhtaawiimaauch, nituweyihtamaask aahch chikus namesa chipaa chii ihtin aa chechii miyat chinepukw, 
LUK.11.12	maak nituweyihtamaask waawiyuu, chipaa chii ihtin aa chechii miyat manichuusha e pachiskuhuweyich. 
LUK.11.13	Aat e machaatisiyekw yaapach chichischeyihtenaawaau chechii miyu miyekuch chitawaashiimuwaauch. Etituu maak Kuuhtaawaau kihchikiishikuhch kaa ihtaat chischeyihtam chechii miyu miiwet. Miyeyihtam e miyaat aweyuu Kaa payehchisiyich Ahchaahkwa aniyuu kaa nitutamaakut.”
LUK.11.14	Chii ihtaau naapeu mitun e chii ihtuutaakut machiahchaahkw ekaa chechii kaschihut e ayimit. Iskutak maak Jesus kaa wiiwiitishihwaat aniyuu machiahchaahkwa, ekw kaa uhchi nihtaawet an naapeu. Ekw anichii iinuuch naashch taapwe chii maamishkaateyihtamihiikuuch uyeyuu. 
LUK.11.15	Ekw pasch chii iteuch, “Aniyuu machiahchaahkw uchimaau Beelzebul ekun aniyuu kaa miikut mitewiniyuu chechii wiiwiitishihwaayich machiahchaahkw.”
LUK.11.16	Kutakach maak chii wii kakwechiheuch Jesus e wii naanituu chischeyihtamuwaatwaau taanite wehchipayiyich aniyuu umaskuusiiwin. Ekw kaa itaatwaau chechii waapahtiikutwaau maamishkaach waapahtiiwewiniyuu Chishemanituu e ihtaayich e uhchipayiyich. 
LUK.11.17	Jesus maak chii chischeyimeu taan e ishi maamituneyihtamiyich, ekw kaa itaat, “Maasihiitutwaawenich awenichii anite e mishaach aschiihch kaa ihtaatwaau chika wanaachihiituuch. Muyaam taan e ishinaakuhch peyakutenuu awenichii e machipayitwaau namui chika uhchi chihkaawaachipayuuch kaye chika chii wanaachihiituuch. 
LUK.11.18	Anichii maak kaa nuushuushkuwaatwaau machimanituu, maasihiitutwaawenich maak, machimanituu uchisheuchimaawin chika wanaachihtaakanuuyuu. Eukw maak chipaa ispayuu taapwe Beelzebul pechi miit mitewiniyuu chechii aapachihtaauch chechii wiiwiitishihuukwaau machiahchaahkuch. 
LUK.11.19	Taapwe Beelzebul umitewin aapachihtaawaauche e wiiwiitishihukwaau machiahchaahkuch, kaye maak chitiiniimuwaauch e wiiwiitishihwaatwaau machiahchaahkwa, aweyuu maak kaa wiichihiikutwaau wiyawaau uyuu chechii ihtitwaau. Chika chii wiihtamaakuwaauch taapwe e nanatayekw an e itweyekw machimanituu e wiichihaat aweyuu chechii wiiwiitishihwaayich machiahchaahkwa. 
LUK.11.20	Wesh namayeu an kaa niikaanishkuwaat machiahchaahkwa maayit chechii wiiwiitishihuukwaau machiahchaahkuch. Chishemanituu eukw kaa pechi miit kaschihuwiniyuu chechii wiiwiitishihuumach machiahchaahkwa. Ekut maak wehchi waapahtiikuyekw taapwe Chishemanituu uchisheuchimaawin shaash mitun e utihtahukuwekw.”
LUK.11.21	“E suuhchisiit naapeu misiwe ishi ayeskuushteyikwaawen unitupayuuchekwaanim e naanaakachihtaat wiichi kaye maak misiwe e ishi tipiyeusiit, namui aweyuu katachii pischeyihtamiyuu aniyuuh uchekwaanimh. 
LUK.11.22	Utihtikut maak aweyuu uste e suuhchisiyich ishpishaat wii katachii shaakuuchihiikuu. Ekw maak misiwe che utinimiyich aniyuuh unitupayuuchekwaanimh aniyuu kaa wii ishi mamishiitutahk chechii uhchi kanuweyimitisut. Ekw maak misiwe aniyuu taan kaa ishi ayaat, misiwe kata ishi maatinuwepayihtaayuuh.” 
LUK.11.23	Jesus miin chii itweu, “An awen ekaa kaa pechi wiichihiit, ninishkuushitaakw. Awen ekaa kaa wiichihiit e maamuushtinicheuch aschetishihiicheu ishinaakusuu.”
LUK.11.24	Ekw Jesus miin kaa itwet, “Iskutak e chii wiiwiit machahchaahkw piihch aweyuu e ihtaayich uhchi anite e paahkwaayich papaa ihtaau e naanituwaahtahk taanite chechii aasteyeskusiit. Ekaa maak meskahk ekw e itisut, ‘Nika chiiwe naanituwaapamaau an naapeu kaa nakatak. Aniyuu maak naapeu muyaam waaskaahiikan eukw e ishinaakusiyich.’ 
LUK.11.25	Kiipaa kaau e ishi chiiwet an machiahchaahkw e naanituweyihtahk anit kaa uhchi wiiwiit waaskaahiikaniyuu. Iskutak maak paahchet ekw meskahk naashch e payehchinaakuniyich kaye naashch e miyunaakuniyich. 
LUK.11.26	Uyuu maak wiyaapahtahk e ishinaakuniyich ekw chestuhtet, niyaanituweyimaat niishwaashch machiahchaahkwa uste e iteyihtaakusiyich e iteyihtaakusit wiya chechii wiichimikut anit aniyuu naapeu piihch e ihtaayich. Ekw maak an naapeu etituu chika iteyihtaakuhiikuu aniyuu niishwaashch machiahchaahkwa taan kaa iteyihtaakuhiikut niishtam, mikw e chii peyakushiyich.”
LUK.11.27	Mekwaach uyuu e ayimit Jesus, iskweu anit e ihtaat aniyuu e mihchetinaanuyich chii uhchi tepweu e itwet, “Taapwe shaweyihtaakusuu an iskweu anit e ihtaat kaa uhchi nihtaauchiyin kaye kaa nuushaanihiisk.” 
LUK.11.28	Ekw Jesus kaa itaat, “Ehe, taapwe, mikw maak uste shaweyihtaakusuuch anichii kaa pehtahkwaau Chishemanituu utayimuwiniyuu kaye kaa nanihiihtamuwaatwaau.”
LUK.11.29	Ekw maak etituu mihchetu aweyuu kaa pechi nituhtaakut Jesus. Kaa itaat, “Anuhchiish iinuuch kaa pimaatisiitwaau naashch taapwe machaatisiyuuch. Kakwechihcheyimuuch chechii waapahtiyaakanuutwaau maamishkaach waapahtiiwewiniyuu. Namui maak chika uhchi waapahtiyaakanuuch. Mikw aniyuuh taan kaa ishi maamishkaach ispayiyich aniyaa uchischiwehiichesuu Jonah eukw mikw aniyuu che waapahtiyaakanuutwaau. 
LUK.11.30	Jonah chii itishahukuu Chishemanituu anite Nineveh kaa ishinihkaateyich ihtaawiniyuu chechii yaakwaamimaat aniyuuh iinuuh anite kaa ihtaayich chechii kweskaatisiyich. Ekun maak mwehch kaye Iinuu Ukusisa wehchi itishahwaakanuut anite anuhchiish kaa pimaatisiitwaau iinuuh e ihtaayich. 
LUK.11.31	Iskutak maak wiyaaskunicheu chiishikaau utihchipayihche, aniyaa chisheuchimaaskweu shaawinuutaahch kaa tipeyihchichekupane chika uhchi pisikuu che nishuuwanaachimaat aniyuu iinuuh anuhchiish kaa pimaatisiyich. Wesh wiya naashch taapwe waahyuu chii uhtuhteu mikw chechii nituu nituhtamuwaat aniyaa chisheuchimaau Solomon ukachehtaaweyihtamuwiniyuu. Ihtaau maak utah awen uste e iteyihtaakusit ishpishaat Solomon, namui maak aapatihtawaakanuu. 
LUK.11.32	Iskutak maak wiyaaskunicheu chiishikaache, aniyehkaanaanich iinuuch anite Ninevehch kaa chii ihtaatwaau chika uhpakaapuuch che itwetwaau chechii waweshihiikuwekw chiyawaau anuhchiish kaa pimaatisiyekw. Wesh ekut kaa uhchi kweskaatisiitwaau iskutak kaa pehtawaatwaau Jonah e kacheskweyich. Ihtaau maak awen utah uste e iteyihtaakusit ishpishaat Jonah.”
LUK.11.33	“Namui awen saskaham waashtenamaakaniyuu ekw maak chechii nituu kaataat, maak wiyesh chechii akunahahk. Ashtaau anite taanite misiwe awen e pechi piihchet chechii waapahtahk e waashteyich. 
LUK.11.34	Chischiishikw eukw uyuu uwaashtenamaakan chiiyuu. E miywaach chischiishikw tekash waashteu chiiyuuhch mikw maak ekaa miywaache chischiishikw naashch taapwe ukaashteyaau chiiyuuhch. 
LUK.11.35	Yaakwaamiih ekaa chechii ihtakuhch chipimaatisiiwinihch wanitipiskusiiwin, anite chipaa ihtakun waashtewin. 
LUK.11.36	Awen maak tekash wiyaashtuwekwe ekaa mitun ayaakwe wanitipiskusiiwiniyuu upimaatisiiwinihch, taapwe mitun tekash kata waashtuweu, muyaam kaa chii ishinaakusit awen waashtenamaakaniyuu e chihkaashukut.”
LUK.11.37	Iskutak kaa chiishi ayimit Jesus, peyakw Pharisee chii wiishaamikuu chechii wiichimiichisuumaat. Ekw Jesus kaa ituhtet anite, kaa nituu wiichimiichisuumaat aniyuu Pharisee. 
LUK.11.38	Chii miskaateyihtam an Pharisee ekaa uhchi kaasiitihcheyich Jesus eshkw ekaa miichisuyich. Wesh ekun kaa chii ihtinaanuyich maan. 
LUK.11.39	Ekw Jesus kaa itaat, “Chiyawaau Phariseech, naashch yaakwaau e iteyihtamihiikuyekw chiwiyaakanawaau kaye chiminihkwaakanawaau chechii payehkahkwaau. Mikw maak ekun chihchiwe e iteyihtaakusiyekw naashch e machaatisiyekw kaye naashch e machituutamekw. 
LUK.11.40	Namui aa chinisituhtenaawaau, Chishemanituu kaa ushihtaat miiyuuyuu chii ushihtaau kaye aniyuu piihch taan e ishinaakuniyich. 
LUK.11.41	Kweskaatisiikw, puuniikw an e ihtiyekw mikw chiyawaau e wii ayaayekw chekwaan. Miyaahkuch anichii kaa chistimaatisiitwaau taan e ishi nituweyihtahkwaau. Ekw maak che payehchinaakuhkwaau chipimaatisiiwinawaau.”
LUK.11.42	“Chekwaan chika ishi machipayinaawaau chiyawaau Phariseech, naashch yaakwaau chinaanaakachihtaanaawaau e ishi pahkwenamuwekw Chishemanituu taan e ishi nihtaauchihcheyekw nihtaauchihchikanisha. Miywaau kiipaa an e ihtuutamekw. Mikw maak namui miywaau ekaa kuiskw ihtuutawekuch kutakach awenichii kaye ekaa saachihekw Chishemanituu. 
LUK.11.43	Chekwaan chika ishi machipayinaawaau chiyawaau Phariseech. Wesh naashch anite e chisteyihtaakuhch Jewa ayimiheukamikuhch ekute waa ahiishuyekw kaye naashch e nituweyihtamekw chechii chisteyimikuyekw e waachiyemikuyekw pepaamuhteyekw anite kaa chii mihchetinaanuuhch e ataawaanuuhch. 
LUK.11.44	Chekwaan chika ishi machipayinaawaau chiyawaau wiishuwewin kaa chiskutamaacheyekw kaye chiyawaau Phariseech, chiyawaau kaa ayimihehkaasuyekw, wesh ekun e ishinaakusiyekw mwehch iihkuhiiskaan ekaa uhchi chiishaawaachihtaakanuuhch. Iinuuch tahkuskaatamuch ekaa chischeyihtahkwaau chekwaayuu anite nitaamihch kaa ihtakuniyich.”
LUK.11.45	Peyakw kaa chiskutamaachet ayimihewin wiishuwewiniyuu chii iteu, “Chiskutamaachesuu, uu e itweyin, chimaayeyiminaan kaye niyaan.” 
LUK.11.46	Jesus chii iteu, “Chekwaan chika ishi machipayinaawaau chiyawaau wiishuwewin kaa chiskutamaacheyekw, chipukuseyimaawaauch iinuuch chechii nanihiihtahkwaau aniyuu ayimihewin wiishuwewinh chiyawaau kaa ushihtaayekw, naashch kaa aayimihiikutwaau chechii nanihiihtahkwaau. Misimiskaakuuch ekaa maak mechim wii wiichihekuch. 
LUK.11.47	Chekwaan chika ishi machipayinaawaau. Naashch chichii miyuuhtaanaawaau anit kaa chiskahaakanuutwaau aniyehkaanaanich uchischiwehiichesuuch. Aniyehkaanaanich maak chuuhtaawaauch e chii nipahaatwaau uyuuh. 
LUK.11.48	Chiwaapahtiiwenaawaau maak e naheyihtamuwekw uyuu e chii ihtitwaau kuuhtaawaauch. Wiyawaau chii nipaheuch uyuuh uchischiwehiichesuuh chiyawaau maak chichii miyunaakuhtaanaawaau anit kaa chiskahaakanuutwaau. 
LUK.11.49	Eukw maak wehchi itwet kaa kachehtaaweyihtahk Chishemanituu, ‘Nika itishahamuwaauch anichii iinuuch uchischiwehiichesuuh, kaye apastalh. Mikw maak chika nipaheuch pasch, kaye kutak chika nanehkaachiheuch.’ Eukw maak kaa ispayiyich uyuu kaa itwet Chishemanituu. 
LUK.11.50	Ekw maak anichii iinuuch anuhchiish kaa pimaatisiitwaau, wiyawaau kata wiyaaskunaakanuuch taan kaa ishpish pechi nipahaakanuyich aniyehkaanaanh uchischiwehiichesuuh kaa ishpish ihtakuhch uu aschii, 
LUK.11.51	anite aniyaa uchischiwehiichesuu Abel kaa ishinihkaasut e uhchi chihchipayihch anite maak ishi aniyaa Zechariah taan kaa ishi nipahaakanuut. Piihtakamihch chisheayimiheukamikuhch chii nipahaakanuu Zechariah chishtauch aniyuu pachishtinicheunaapiskuyuu anit maak maauch e payehcheyihtaakuhch chisheayimiheukamikw. Ehe, chihchiwe chititinaawaau, anichii iinuuch kaa pimaatisiitwaau anuhchiish wiyawaau chika aanische maahtakushkaakuuch misiwe aniyuu taan kaa ishi wanituutawaakanuyitwaau.”
LUK.11.52	“Chekwaan chika ishi machipayinaawaau chiyawaau kaa chiskutamaacheyekw wiishuwewin. Chinakaahwaawaauch awenichii chechii chischeyimaatwaau kaye chechii taapweyimaatwaau Chishemanituu. Chiyawaau namui chiwii piihchenaawaau Chishemanituu uchisheuchimaawinihch ekw maak chinakaahaawaauch anichii awenichii kaa wii piihchetwaau. Mwehch awen e utinahk aniyuu aapahiikaniyuu ekaa chechii piihcheyich aweyuu anite Chishemanituu e uchimaawiyich eukw e ishinaakusiyekw.”
LUK.11.53	Iskutak maak e ati chistuhtet Jesus anit, ekw anichii kaa chiskutamaachetwaau wiishuwewiniyuu ekw maak anichii Phariseech chii chishuwaahiikuuch. Naashch maak suuhk yaapach chii kakwechimeuch kutak chekwaayuu 
LUK.11.54	e wii naanituu kuchihaatwaau chekwaayuu chechii wanitweyich chechii uhchi mamishimaatwaau.
LUK.12.1	Mekwaach maak an e ihtinaanuuhch, mihchetwaau chishemitaahtumitanuu iinuuch chii waaskaaniipuuch e nituhtawaatwaau Jesus. Aniyuu e ishpish mihchetitwaau mitun chii katahkusiteskaatituuch. Niishtam maak Jesus chii iteu uchischinuhamuwaakan, “Yaakwaamiishtuwaahkuch Phariseech aniyuu e iteyihtaakusitwaau wesh ayimihehkaasuuch. Mwehch palet uhpisikan kaa iteyihtaakuhch ekun e iteyihtaakuniyich aniyuu e ihtitwaau. 
LUK.12.2	Wesh an chekwaan ekaa kaa nuukuhch chika nuukuhtaakanuu anite e waashtech. Misiwe chekwaan chiimuut kaa ihtuutaakanuuhch chika chischeyihtaakun. 
LUK.12.3	An taan kaa ishi chiimuut ayimihiitwaau awenichii e tipiskaach eshkw chika pehtaakun e chiishikaach. An taan kaa ishi chiimuut ayimiyin eshkw misiwe kata wiihtaakun misiwe awen chechii chischeyihtahk.”
LUK.12.4	“Chiwiihtamaatinaawaau niwiichewaakanitikw, ekaawii kushtaahkw awen kaa nipahaat aweyuu wesh taapaa wiyesh chika chii ihtuutaweu ahchaahkw. 
LUK.12.5	Chipechi wiihtamaatinaawaau awen an eukw chipaa kushtaawaau. Chishemanituu eukw e iteyihtaakusit chechii kushtekw wesh wii ayaau tipeyihchichewiniyuu chechii ishiwepinitaakw machishkutehch iskutak nipiyekwe. Ehe, nituhtuukw eukw uu taapwe Chishemanituu chipaa kushtaawaau.”
LUK.12.6	Ekw Jesus kaa itwet, “Namuii naashch aapateyihtaakusuuch e ayaapishiishitwaau piyeshiishach, mikw niishu shumaachiish itachihtaakusuuch niyaayin e utinaakanuutwaau, yaapach maak namui waach peyakw wanichischisiituutaakuuch Chishemanituu. 
LUK.12.7	Chiyawaau maak uste chititeyimikuwaau Chishemanituu ishpishaat aniyuu piyeshiisha e iteyimaat, waawaach chistikwaaniyaapiiwaauh chii achihtaakanuu e tahtwaapekahkwaau. Ekaawii maak kushtaachikw wesh yaapach chiyawaau uste chititeyihtaakusinaawaau e kanawaapamitakw Chishemanituu ishpishaat e mihchetitwaau piyeshiishach.”
LUK.12.8	“Awen wiihtamuwaate kutak aweyuu e taapweyimit, Iinuu Ukusisa kaye kata itweyuuh e utiiniimitutaakut anite Chishemanituu utenchilamh e ihtaayich. 
LUK.12.9	Ekw maak ihtaate awen e itaat aweyuu ekaa taapweyimit, nika itaayuuh kaye Chishemanituu utenchilam, ‘Namayeu an nitiiniim.’ 
LUK.12.10	Misiwe awen kaa machaayimuumaat Iinuu Ukusisa katachii wepeyihtamuwaakanuu. Ekw maak an awen kaa paashtaamaat Kaa payehchisiyich Ahchaahkwa namui kata uhchi wepeyihtamuwakanuu.” 
LUK.12.11	Ekw Jesus kaa itwet, “Chiishpin wiyaaskunicheukamikuhch ituhtahiikuyine maak Jewa ayimiheukamikuhch maak Chisheuchimaau e ihtaayich chechii wiyaaskunikuyin ekaawii mukushkaateyihta taan che itweyin kaye taan che ishi nishkweushihtwaayin chechii uhchi wiichihiisuyin. 
LUK.12.12	Wesh Kaa payehchisiit Ahchaahkw chika chiskutamaakw taan nihaau chipaa itwen an mekwaach ishi nachishkamane.”
LUK.12.13	Ekw peyakw anit naapeu kaa nituhtawaat Jesus, chii iteu, “Chiskutamaachesuu, ayimihii maa niichishaan chechii tetaaunamuut an kaa ishi nakatamaakuyaahch aniyaa nuuhtaawiinaan.” 
LUK.12.14	Ekw Jesus kaa itaat, “Taapaa namayeu niya kaa wiyeyihtahk taanite che ishi tetaaunikanuyikwaau awen uchekwaanim maak kaa paahpachishtinamuwaat aweyuu uchekwaanimiyuu.” 
LUK.12.15	Ekw Jesus misiwe kaa itaat uyuu, “Yaakwaamiikw, ekaa chechii mushteneyihtamaacheyekw e ishpish wii ayaayekw chekwaan. Wesh taapaa aniyuu e ishi weyuutisiit awen maak naashch e miisitisiikwe, namiyeyuu aniyuu che ihtuutaakut chechii uhchi ayaat kaachiche pimaatisiiwiniyuu.”
LUK.12.16	Ekw Jesus kaa wiihtamuwaat uyuu chischinuhamaacheu tipaachimuwiniyuu e itaat, “Peyakwaau chii ihtaau e miisitisiit naapeu, e chii ayaat nihtaauchihchikan aschiiyuu naashch e miyu nihtaauchiniyikwaau unihtaauchihchikanh. 
LUK.12.17	Ekw kaa iteyihtahk, ‘Shaash namui nitepishchinitaan taanite misiwe che chiskashtaayaan uyuu kaa nihtaauchihtaayaan nihtaauchihchikan. Ekw kaa maamituneyihtamihiikut taan che ihtit. 
LUK.12.18	Uu maak nika ihtin chii itweu, nika piikuhen aniyuu misiwe nitashtaasunikamikw ekw che ushihtaayaan etituu e mishaakwaau chechii chiskashtaayaan misiwe kaa ishi nihtaauchihtaayaan kaye maak misiwe nichekwaanim. 
LUK.12.19	Ekw maak che itisuyaan, nuwach niweyuuchihtaan chekwaayuu anite nitashtaasunikamikuhch mihchetu pipun chechii uhchi ispayaan. Ekw maak namui nika uhchi aapatisin. Shaash nika weyuuchihtaan miichim kaye e minihkweyaan chekwaan ekw maak che muuchikahtaayaan.’ 
LUK.12.20	Ekw Chishemanituu kaa itikut, ‘Taapwe chiwiyeshimitisun, anuhchiish uu che tipiskaach chipimaatisiiwin chika utinikanuu. Awen maak che ayaat misiwe aniyuu kaa chiskashtamaasuyin chekwaayuu.’ ”
LUK.12.21	Jesus kaa itwet, “Ekun maak mwehch e ishinaakuhch awen wiya kaa maauchihtamaasut chekwaayuu. Namui miisitisiyuu iteyimikuu Chishemanituu e kanawaapamikut.”
LUK.12.22	Ekw Jesus kaa itaat uchischinuhamuwaakan, “Eukw maak uu wehchi ititakuch ekaa chechii mukushkaateyihtamekw miichim taan netuweyihtamekw chechii uhchi pimaatisiyekw maak kaye chekwaan che chichishkamekw. 
LUK.12.23	Wesh pimaatisiiwin uste chisteyihtaakun ishpishaat miichim, ekw maak miiyuu uste chisteyihtaakun ishpishaat e chichishkaman chekwaan. 
LUK.12.24	Maamituneyimach maa kaahkaachuuch, namui nihtauchihtaauch chekwaayuu kaye namui maauchihtaauch miichimiyuu, namui ushihtaauch ashtaasunikamikw maak teshipitaakan anit che ashtaatwaau umiichimuwaau yaapach maak Chishemanituu ashamikuuch. Chiyawaau maak etituu mistahii chititeyihtaakusinaawaau ishpishaat anichii piyeshiishach. 
LUK.12.25	Chekwaan wehchi naashch aayimeyihtamihiikuyekw chekwaan ekaa maak etituu chii chinuhtaayekw chipimaatisiiwinawaau. 
LUK.12.26	Ekaa chii ihtuutamekwe etituu chineushiish chechii pimaatisiyekw e mukushkaateyihtamekw uhchi, chekwaan maak che uhchi mukushkaateyihtamihiikuyekw uyuu chekwaayuu. 
LUK.12.27	Maamituneyihtamukw maa waapukunisha taanite wehchi nihtaauchihkwaau, namui aapatisiimakan, yaapach maak naashch miywaashuu e kanawaapahtaakanuuhkwaau. Chiwiihtamaatinaawaau, aat aniyuu e chii ishpish miisitisiit aniyaa chisheuchimaau Solomon namui yaapach uhchi ishpish miywaashiyuu uchekwaanim e ishinaakuniyikwaauh waapukun. 
LUK.12.28	Wesh Chishemanituu nihtaauchihtaau mashkushuu che miyunaakuhch aschii. An mashkushuu e miyunaakuhch anuhchiish kaa chiishikaach, waapahche shaash kata chii pashteuh. Ekw maak taapwe Chishemanituu nehtaauchihtaakwe mashkushuu chechii uhchi miywaashich aschii cheshtinaash chika chii ihtuutamaakuwaau chechii miitaakw chekwaayuu che chichishkamuwekw. Taapwe kaa apishaashich chitaapwehtamuwinawaau.”
LUK.12.29	“Ekaawii maak muush chika uhchi maamituneyihtamihiikunaawaau chekwaan che miichiyekw kaye chekwaan che minihkweyekw. 
LUK.12.30	Misiwe awen e itiskaanesit utah aschiihch ekaa kaa taapweyimaat Chishemanituu muush maamituneyihtamihiikuu uyuu chekwaayuu. Kuuhtaawaau maak chischeyihtam misiwe taan e ishi nituweyihtamekw. 
LUK.12.31	Uste iteyihtaakun niishtam chechii naanituu chischeyihtamuwekw Chishemanituu uchisheuchimaawin ekw maak che ihtuutamekw taan e ishi nituweyihtahk Chishemanituu ekw maak mikw che ishi miitaakw aniyuu chekwaayuuh kaa nuuhtepayekw.”
LUK.12.32	“Ekaawii sechisikw, e chikawaashishiyekw, wesh Kuuhtaawaau kihchikiishikuhch kaa ihtaat naashch taapwe naheyihtamihiikuu chechii miitaakw uchisheuchimaawin. 
LUK.12.33	Ataawekw aniyuu chekwaayuu e ishi tipiyeusiyekw ekw che miyekuch kaa chistimaatisiitwaau aniyuu shuuliyaayuu. Wesh uu ishi ihtuutamekwe Chishemanituu chika tipahamaakuwaau nete kihchikiishikuhch. Wesh taan che ishi tipahamaataakw Chishemanituu namui nihtaa chika uhchi iskwaapayuu wesh namui nihtaa chika chii kachemutamaakunaawaau kaye manichuushach namui chika chii wanaachihtaauch. 
LUK.12.34	Taanite kenuweyihtaakuhch chimiisitisiiwinawaauh ekute muush che ishi maamituneyihtamekw.”
LUK.12.35	“Ayeskuwiikw e ashuwaapamekw Utipeyihchikeu, mitun tekash chipaa itaaspisunaawaau kaye chiwaashtenamaakanawaau chipaa saskahenaawaau. 
LUK.12.36	Muyaam aapachihaakanich chipaa ishinaakusinaawaau e ashuwaapamaatwaau uchimaamuwaauh chechii pechi chiiweyich e chii naachimakusheyich e niipuunaanuyich. Takushiniyichen tiiwehch chika aapahamuweuch. 
LUK.12.37	Kata shaweyihtaakusuuch maak anichii aapachihaakanich miskaakutwaawenich aniyuu uchimaamuwaauh e chii ayeskuwiishtawaatwaau. Chiwiihtamaatinaawaau maak, an uchimaau kata ayeskuwiyuu wiya kweschiipan chechii ihtuutamuwaat taan kaa ishi ihtuutamaakut ekw maak che wiishaamaat chechii miichisuyich, mechim wiya chika wiishtuweu. 
LUK.12.38	Kata shaweyihtaakusuuch anichii aapachihaakanich ayeskuwiitwaawenich iskutak takushiniyichen uchimaamuwaauh aat aapihtaatipiskaayiche maak kaye pwaashtuu takushiniyichen. 
LUK.12.39	Wii nisituhtamukw uu. Muyaam awen wiichihch e ihtaat chischeyimaat maak chimutiska che pechi takushiniyich, chipaa ayeskuwiishtuweu. Aatuchiwii chipaa uhchi pachishtineu mikw chechii ishi kachemutiyich anit uwaaskaahiikanimihch. 
LUK.12.40	Eukw maak uu wehchi ishinaakuhch kaye chiyawaau muush chechii ayeskuwiyekw. Wesh Iinuu Ukusisa kata takushin taanit anit ekaa mitun peshuweyimekwe chechii takushinit.”
LUK.12.41	Peter chii itweu, “Utipeyihchikeu niyaan aa mikw chitayimihiinaan uu tipaachimuwin kaa wiihtaman maak misiwe awen e ayimihaaute.” 
LUK.12.42	Utipeyihchikeu chii itweu, “Aapachihaakan kuiskw kaa ihtuutahk utaapatisuwin kaye kaa iipwaahkaat eukuu che wiyaapamikut uchimaam wiya chechii uchimaahkahtuwaat misiwe aniyuu kutak aapachihaakan kaye chechii naanaakachihtaawaat nihaau chechii ishi ashamaakanuyich iskutak utihchipayihche che ashamaakanuyich. 
LUK.12.43	Kata shaweyimaakanuu an aapachihaakan miskuwaakanuute kuiskw e ihtuutahk aniyuu utaapatisuwin iskutak takushiniyichen uchimaam. 
LUK.12.44	Chihchiwe chititinaawaau, chika miikuu aniyuu uchimaam misiwe chechii naanaakachihtaawaat taan e ishi tipiyeusiyich. 
LUK.12.45	Mikw maak ishi maamituneyihtahke an aapachihaakan, eshkw chineush che ishpish takushihk miin nuuchimaam, iteyihtahke. Ekw maak naashch nanehkaachihaate aniyuu wiichaapachihaakanh kaa uchimaahkahtuwaat e utataamahwaat kaye mikw miichisute maak chiishkwepete, 
LUK.12.46	iskutak uchimaam takushiniyichen ekaa peshuweyimaat kaye ekaa chischeyihtahk, ekw che waweshihaakanuut mitun chechii wawiisacheyihtahk. Ekw maak anite che itishahwaakanuut ekaa kaa taapwehtamiyich e ihtaayich chechii ishi nanehkaateyimut.”
LUK.12.47	Jesus miin kaa ati wiihtamuwaat, “Aapachihaakan kaa chischeyihtahk taan e ishi nituweyihtamiyich uchimaam chechii ihtuutahk ekaa maak ayeskuwiihiitisute chechii ihtuutahk aniyuu kaa itashumaakanuut kata mista papasistehwaakanuu e waweshihaakanuut. 
LUK.12.48	Ekw an aapachihaakan ekaa kaa chischeyihtahk taan nihaau kaa ishi nituweyimikut uchimaam chechii ishi ihtuutahk ekw maak e ishi ihtuutahk chekwaayuu aniyuu ekaa chipaa ishi ihtuutamukupane kata waweshihaakanuu kaye wiya, mikw maak apishiish mikw kata pishishtehwaakanuu. Wesh chii wanipayuu ekaa uhchi chischeyihtahk e chii wanipayit. An awen mistahii kaa miyaakanuut, mistahii chika nituweyihtamaakuu Chishemanituu ekw maak an etituu mistahii kaa miyaakanuut etituu mistahii chika nituweyihtamaakuu Chishemanituu chechii ihtuutahk.”
LUK.12.49	Jesus chii itweu, “Eukw uu wehchi takushiniyaan muyaam e pechi ishkwaasamaan uu aschii chechii ishinaakusiyaan. Kamaa maak shaash chii wiihtekupane. 
LUK.12.50	Wesh naashch taapwe kata aayiman chekwaan che ishi nachishkamaan nuwach maak nimukushkaateyihten kamaa shaash miyaaupayihch e iteyihtamaan. 
LUK.12.51	Chititeyihten aa e chii takushiniyaan utah aschiihch chiyaameyihtamuwin chechii ihtakuhch. Namui, chiwiihtamaatinaawaau nichii pechi takushin chechii pahkaanipayinaanuuhch. 
LUK.12.52	Ekw maak maau che ispayihch niya uhchi, muyaam peyakw utenaau e niyaayinuutwaau iinuuch namui kata uhchi nihiishkaatuuch. Nishtu anichii namui kata uhchi nanihiihtaweuch aniyuu niishu taan e itweyich. Kaye anichii niishu namui kata uhchi naheyihtamuweuch aniyuu nishtu taan e itweyich. 
LUK.12.53	Uhtaawiimaau namui kata uhchi nihiishkaatuuch ukusisa, kaye ukaawiimaau namui kata uhchi nihiishkaatuuch utaanisa. Kaye usikusimaau, aniyuu maak unihaakaniskwem namui kata uhchi nihiishkaatuuch.”
LUK.12.54	Jesus eyuu kaa ati itaat aniyuu iinuuh, “E waapamekw kaskawanishkw anite piisim e pahchishihk itehche tiiwehch chititwenaawaau che chimuuhch taapwe maak chimuun. 
LUK.12.55	Kaye e muushihtaayekw e shaawinihahch chititwenaawaau che chishitech, chishiteu maak. 
LUK.12.56	Chiyawaau kaa ayimihehkaasuyekw chichischeyihtenaawaau taan che ispayihch mikw e kanawaapahtamekw aschii kaye chiishikw. Taanite maak wehchi ekaa chii nisituunamekw taan nihaau e ishi ihtuutahk Chishemanituu anuhchiish kaa chiishikaayich.”
LUK.12.57	“Chekwaan wehchi ekaa chii wiyeyihtamaasuyekw taan an kuiskw chekwaan chechii ishi ihtuutamuwekupane. 
LUK.12.58	Naapeu maak mamishimisk chekwaan e chii ishi wanituutaman, ihtuutaaske maak chechii ituhtahiisk wiyaaskunicheukamikuhch, chipaa kuchihihaau pitamaa niishtam chechii miyu ayimihiit ekaa chechii ituhtahiisk anite. Ekut maak chechii uhchi nakaawiyit anite e wii ituhtahiisk. Ekaa maak ihtuutamane uu ekw an kaa wiyaaskunichet che pachishtinisk anite ishi kaamaakunuwesuu e ihtaayich. Che chipahuuskwaau anichii kaamaakunuwesitwaau. 
LUK.12.59	Uu maak ispayihche chiwiihtamaatin taapaa chikaa chii wiiwiyin anit chipahutuukamikuhch paatish mitun tekash chii chiishiihkamane taan an chipaa ishi chiishiihkaasun.”
LUK.13.1	An maak mekwaach chii ihtaauch anit iinuuch e chii wiihtamuwaatwaau Jesus taan kaa ihtuutawaakanuyich pasch iinuu Galilee aschiihch kaa uhchiyich. Chisheuchimaaukuuhpaaneu Pilate e ishinihkaasut e chii nipahaayich aniyuu iinuuh mekwaach e chii wii machishtawehamuwaatwaau Chishemanituu anichii iinuuch aniyuu awesiisa kaa nipahaatwaau. 
LUK.13.2	Ekw Jesus kaa itaat, “Chititeyihtenaawaau aa aniyuu e chii nipahaakanuutwaau e nuukuniyich uste wiyawaau e chii machituutamuwaakupanenich ishpishaat kutakach iinuuch utah Galileehch. 
LUK.13.3	Namui, nituhtamukw maa che ititakuch, chiishpin ekaa kweskaatisiyekwe ekun mwehch kaye chiyawaau che ishi nishuuwanaachihiikuyekw. 
LUK.13.4	Chichischisinaawaau aa yaanaaneushaap iinuuch anite ihtaawinihch Siloam kaa ishinihkaateyich kaa nipitwaau e chii patakahukutwaau kaa ishpaanaayich waaskaahiikaniyuu. Chititeyihtenaawaau aa e chii nuukuniyich wiyawaau uste e chii machaatisiitwaau ishpishaat kutakach awenichii anit Jerusalemihch kaa ihtaatwaau. 
LUK.13.5	Namui, nituhtamukw maa, chiishpin ekaa kweskaatisiyekwe kaye chiyawaau chika nishuunaatisiinaawaau.”
LUK.13.6	Ekw Jesus kaa wiihtamuwaat uyuu chiskutamaacheu tipaachimuwiniyuu. Chii iteu, “Chii ihtaau naapeu e chii ayaawaat misishuuminaahtikw e nihtaauchiyich anite ushuuminaahtikw nihtaauchihchikan aschiihch. Ekw peyakwaau e chiishikaayich chii nitawaaheu che miinishuwiikwen aniyuu mistikw. Namui maak chekwaayuu uhchi miinishuuyuu. 
LUK.13.7	Ekw kaa itaat aniyuu naapeu kaa naanaakachihtaayich aniyuuh unihtaauchihchikanh, ‘Kanawaapahta maa, meshikum pipun nichii takushin utah, nishtu pipun ishpish, chechii nituu chischeyimak uu misishuuminaahtikw e miinishukwe. Namui maak chekwaan nimisken chechii nihtaauchihch anit, naatwaakahuu ekush, sheshkwaaht kaa chimasut anit aschiihch.’ 
LUK.13.8	Ekw maak an kaa naanaakachihtaat aniyuu nihtaauchihchikanh chii iteu, ‘Ekaawii pitamaa pischeyim, miin peyakw pipun kata ishikaapuu. Nika muunahwaau anite waaskaa, ekw che ashtaayaan anite chekwaan chechii uhchi miyu nihtaauchit. 
LUK.13.9	Chek maak miinishuute miin pipuniyiche chika miyeyihtenaanuu. Ekaa maak miinishuute, ekush chika naatwaakahwaakanuu.’ ”
LUK.13.10	Peyakwaau e Jewa ayimiheuchiishikaayich, Jesus chii chiskutamaacheu anite ayimiheukamikuhch. 
LUK.13.11	Iskweu maak chii ihtaau anit machiahchaahkwa e chii piihchishkaakut e chii ihtuutaakut yaanaaneushaap pipun chechii ishpish aahkusit e chii maaskaachipiskunet ekaa uhchii kuiskukaapuut. 
LUK.13.12	Iskutak Jesus wiyaapamaat aniyuu iskweu chii wiishaameu ekw kaa itaat, “Iskweu, shaash mitun chimiinuwaachihiikuun taan kaa itaaspineyin.” 
LUK.13.13	Kaa saaminaat. Tiiwehch maak chii uhchi kuiskukaapuu an iskweu e maamihchimaat Chishemanituu. 
LUK.13.14	Ekw maak an kaa niikaanishkahk aniyuu ayimiheukamikuyuu naashch taapwe chii chishuwaasuu Jesus e chii miinuwaachihaayich aweyuu mekwaach e Jewa ayimiheuchiishikaayich. Ekw kaa itaat aniyuu kutak iinuu anit kaa ihtaayich, “Kutwaashch chiishikaau ihtakun chechii aapatisinaanuuhch, ekut chipaa pechi takushinaawaau mekwaach aniyuu e chiishikaakwaauh chechii miinuwaachihiikuyekw namui wii mekwaach e Jewa ayimiheuchiishikaach.” 
LUK.13.15	Utipeyihchikeu kaa nishkweushihaat aniyuu kaa niikaanishkamiyich aniyuu ayimiheukamikuyuu e itaat, “Chiya kaa ayimihehkaasuyin, aat e Jewa ayimiheuchiishikaach namui aa yaapach chinituu aapihkunaau chituuhkaan maak chimistusim chechii ituhtahiit anite che minihkwet. 
LUK.13.16	Ekw maak uu Jewa iskweu yaanaaneushaap pipun chii ishpish maahkupitikuu machimanituu, namui aa ishinaakuniyuu chechii aapihkunaakanuut aat e Jewa ayimiheuchiishikaayich.” 
LUK.13.17	Ekw maak misiwe aniyuu kaa aanuweyimikut e chii miinuwaachihaat aniyuu iskweu mekwaach e ayimiheuchiishikaayich naashch taapwe chii pimaameyimuyuuh. Ekw anichii kutakach iinuuch chii miyeyihtamuch misiwe aniyuu kaa ishi maamishkaachihtuutamiyich Jesus.
LUK.13.18	Ekw Jesus kaa kakwechimaat aniyuu anit kaa ihtaayitwaauh, “Taan e iteyihtaakuniyich Chishemanituu uchisheuchimaawin. Taanite chechii uhchi wiihtamaatakuch taan nihaau e iteyihtaakuniyich. 
LUK.13.19	Mwehch an shuumin kaa apishiishiit mastart kaa ishinihkaataakanuut ekun e ishinaakuhch kihchikiishikw uchimaawin. Eukw uyuuh shuumin wetinaat naapeu e aihwaat anite unihtaauchihchikan aschiihch. Chek nehtaauchiyich, mistikw niyaanikutehch nuwach piikwenihtaauchiyuu anit an shuumin uhchi. Piyeshiishach maak ekute wechistunihkaasutwaau anit e watihkunuyich aniyuu mistikw.”
LUK.13.20	Miin maak chii ishi kakwechimeu, “Taan e iteyihtaakuhch Chishemanituu chisheuchimaawin. 
LUK.13.21	Muyaam palet uhpisikan ekun e iteyihtaakuhch, chiikuunam iskweu palet uhpisikaniyuu mistahii pahkweshikanihch, misiwe maak uhpiyuuh aniyuuh aaihkunaauh.”
LUK.13.22	Jesus chii ati chiskutamaacheu taanite kaa ati wautihtahk e utenaauniyich kaye e ati ihtakuniyikwaauh ihtaawinisha eshkw ekaa uhchi utihtahk Jerusalemiyuu anite kaa wii ituhtet. 
LUK.13.23	Chii kakwechimikuu maak Jesus aweyuu e itikut, “Utipeyihchikeu, mikw aa pasch awenichii chika pimaachihaakanuuch.”
LUK.13.23	Chii iteu maak Jesus, 
LUK.13.24	“Mihchetu awenichii chika kuchihtaauch chechii piihchetwaau anite Chishemanituu uchisheuchimaawiniihch, namui maak kata chii ihtuuch. Chiyawaau maak suuhk kuchihtaakw chechii piihcheyekw anite uhchi an kaa shaakuwaach ishkwaahtem. 
LUK.13.25	Ekaa maak wehchi piihchewekwe, iskutak chipahwaate ishkwaahtem an kaa tipeyihtahk aniyuu waaskaahiikaniyuu, wiiwiitamihch niipuuyekwe e paahpawahiicheyekw chika itwenaawaau, ‘Utipeyihchikeu, pechi aapahamuunaan.’ Ekw maak che ishi nishkweushihiitaakw, ‘Namui chika uhchi aapahamaatinaawaau wesh namui chichischeyimitinaawaau, namui kaye nichischeyihten taanite wehchiyekw.’ 
LUK.13.26	Ekw maak che ishi nishkweushihekw, ‘Chichii wiichimiichisuumitinaan, chichii wiichiminihkwemitinaan kaye chichii ihtaan nitihtaawinaahch e chiskutamaacheyin.’ 
LUK.13.27	Miin maak yaapach chika itikuwaau, ‘Namui nichischeyihten taanite wehchiyekw, iichesikw nete misiwe, chiyawaau kaa machituutamekw.’ ”
LUK.13.28	“Naashch taapwe suuhk chika maatuunaawaau kaye chika mamateyaapitesinaawaau iskutak waapamekwenich Abraham, Isaac, Jacob, kaye misiwe aniyehkaa uchischiwehiichesuuch e ihtaatwaau wiyawaau anite uchisheuchimaawiniihch, chiyawaau maak wiiwiiwepinikuyekwe. 
LUK.13.29	Kata takushinuuch awenichii waapanuutaahch, chiiwetinihch, shaawinihch kaye paastachiiwetinihch e uhchiitwaau che pechi miichisutwaau Chishemanituu uchisheuchimaawiniihch. 
LUK.13.30	Wesh anichii kaa iteyimaakanuutwaau ekaa chisteyihtaakusitwaau chika chisteyihtaakusuuch anite Chishemanituu uchisheuchimaawiniihch, kaye maak, anichii e chisteyihtaakusitwaau kaa iteyimaakanuutwaau namui chika uhchi chisteyihtaakusuuch anite Chishemanituu uchisheuchimaawiniihch.”
LUK.13.31	Aniyuu maak mekwaach chii ihtaauch Phariseech e pechi nituwaapamaatwaau Jesus. Chii iteuch maak, “Maachiih iiches utah ihtaawinihch, aahchiiuh nete ituhte, wesin Chisheuchimaau herod chiwii nipahiikw.” 
LUK.13.32	Chii iteu maak Jesus, “Nituu wiihtamuwaahkw an mahcheshuu Herod, niwiiwiitishihwaayuu machiahchaahkwa kaye nimiinuwaachihaayuu iinuuh anuhchiish kaa chiishikaach kaye waapahche ekun che ihtiyaan. Paatish miin ane chiishikaache ekw che chiishihtaayaan. 
LUK.13.33	Yaapach nika ituhten taanite waa ituhteyaan anuhchiish kaa chiishikaach miin waapahche ekw maak usiwaapahche shaash nika ihtaan anite waa ituhteyaan. Wesh misiwe aniyehkaanaanich uchischiwehiichesuuch kaa nipahaakanuutwaau ekute anite Jerusalemihch kaa nishuuwanaachihaakanuutwaau. Eukw maak uu che uhchi ituhteyaan Jerusalemihch.”
LUK.13.34	“Chiyawaau Jerusalemihch kaa ihtaayekw, kaa nipahekuch anichii uchischiwehiichesuuch kaye kaa paahpimusinaatahwekuch aniyuuh Chishemanituu kaa pechi itishahamaataakw, taan tahtwaau kaa wii maausikupititakuch anite ishi e ihtaayaan, muyaam pakahaahkwaan e ihtuutuwaat upakahaahkwaanishimh, shiipaa utatahkunihch e ishi maausikunaat e wii naanaakachihaat. Ekun maak mwehch kaa wii ihtuutaatakuch. Mikw namui kuuhchi pachishtinaawaau uu chechii ihtuutaatakuch. 
LUK.13.35	Chika nakatamaakunaawaau chiichiwaauh mitun e nishuunaatahkwaau. Chiwiihtamaatinaawaau namui chika uhchi waapaminaawaau paatish utihchipayihche chechii itweyekw,
LUK.13.35	Shaweyihtaakusuu an kaa pechi itishahwaakanuut chechii ayimishtamuwaat Utipeyihchikeu.”
LUK.14.1	Peyakwaau maak e Jewa ayimiheuchiishikaayich Jesus chii ituhteu chechii nituu miichisuwaat anite wiichiihch aniyuu peyakw kaa niikaaneyihtaakusiyich Pharisee. Ekw maak chii ihtaauch anit iinuuch naashch e naanaakachihaatwaau Jesus che ihtiyikwen. 
LUK.14.2	Chii ihtaayuuh anit naapeu e uhchishkuupishtaakut Jesus. An maak naapeu chii ihtakuniyuu e itaaspinet. Uspitunh ekw maak uskaath chii paachipayuuh. 
LUK.14.3	Jesus chii kakwechimeu aniyuu Pharisee kaye aniyuu kaa chiskutamaacheyitwaauh ayimihewin wiishuwewiniyuu, “Itashteu aa ayimiheuwiishuweusinahiikanihch e kuiskunaakuhch chechii miinuwaachihiiwaanuuhch e Jewa ayimiheuchiishikaach maak ekaa kuiskunaakuhch.” 
LUK.14.4	Namui maak uhchi wii chistuuch. Ekw Jesus kaa utinamuwaat utihchiyuu aniyuu naapeu, kaa miinuwaachihaat ekw kaa itaat chechii maachiyich. 
LUK.14.5	Ekw Jesus kaa itaat aniyuu Pharisee, “Utah e tashiyekw, awen ukusisa maak umistusim, puuhchipayihch anite e waayaayich, pishikw nipiiyuu e ihtakuniyich, namui aa chipaa wiihkuchiheu aat mekwaach Jewa ayimiheuchiishikaayich.” 
LUK.14.6	Mitun maak chii chiputunehweu uyuu kaa itaat.
LUK.14.7	Jesus maak chii waapameu pasch aniyuu aweyuu kaa wiishaamaakanuyich e waweyapiyich taanit anit maauch e uchimaaweyihtaakuniyich ekw kaa wiihtamuwaat uyuu chischinuhamaacheu tipaachimuwiniyuu. 
LUK.14.8	“Awen wiishaamiske e makushaanuyich muyaam e chii niipuunaanuuhch ekaawii waweyapihiisuu anit e uchimaaupinaanuuhch, wesh chika chii ishinaakun chechii ihtaat anit awen uste e chisteyihtaakusit ishpishaat chii. 
LUK.14.9	Chika chii pechi nituwaapamukw an awen taapishkun kaa wiishaamitaakw, chechii itisk, ‘Iichepih anit, ekw an uste kaa chisteyihtaakusit che ahaakanuut anit e uchimaaupinaanuyich anit kaa apuut.’ Ekw maak che pimaameyimuyin aahtapiyine. 
LUK.14.10	Uu maak chipaa ishi ihtuuten, awen wiishaamiske e makushet anite nitawiin chipaa uhtapihiisun, ekw maak an awen kaa makushet chika chii itikw, ‘Niwiichewaakan, aashtam utah ekut pechi apih e uchimaaupinaanuuhch.’ Ekw maak misiwe anichii awenichii kaa wiishaamaakanuutwaau che chischeyimiskwaau e chisteyihtaakusiyin. 
LUK.14.11	Wesh awen mistahii kaa wii iteyimikusiit Chishemanituu chika tipihteyimuhiikuu. An maak kaa tipihteyimitisut eukw an che chisteyihtaakuhiikut Chishemanituu.”
LUK.14.12	Ekw Jesus kaa itaat aniyuu naapeu kaa wiishaamikut e makusheyich, “E makusheyin maa, ekaawii mikw chiwiichewaakanich wiishaamach maak chiichiinuuch maak chiwaahkumaakanich maak e miisitisiitwaau awenichii anit peshuch e wiichimatwaau, wesh katachii ishinaakuniyuu kaye chiya eshkw chechii wiishaamiskwaau, chechii ihtuutaaskwaau kaye chiya taan aniyuu kaa ishi ihtuutuutwaau. 
LUK.14.13	Teyakuch, anichii awenichii kaa chistimaatisiitwaau wiishaamach, kaye anichii kaa maaschinihtaauchitwaau kaye anichii ekaa kaa nihtaauhtetwaau, ekw maak anichii ekaa kaa waapahtahkwaau. 
LUK.14.14	Ekw maak che shaweyimikuyin uchii e chii wiishaamatwaau, wesh taapaa chika chii chiiwe ihtuutaakuuch taan aniyuuh kaa ishi ihtuutuutwaau. Chishemanituu chika tipahamaakw iskutak wanishkaatwaawenich nipuwinihch uhchi anichii kaa kweskaatisiitwaau.”
LUK.14.15	Chii ihtaayuuh naapeuh e wiitapimikut Utipeyihchikeu anit miichisunaahtikuhch. Peyakw maak aniyuu naapeuh, iskutak piyehtamiyich aniyuu kaa itwet, chii itikuu, “Nuwach shaweyihtaakusuuch anichii che miichisutwaau anite Chishemanituu uchisheuchimaawiniihch makushaanuuyiche.” 
LUK.14.16	Jesus kaa wiihtamuwaat aniyuu naapeu uyuu chiskutamaacheu tipaachimuwiniyuu, “Peyakwaau naapeu e chii ayeskuushtaat e mishaayich makushaaniyuu, mihchetu aweyuu chii wiishaameu. 
LUK.14.17	Iskutak maak wetihchipayihch che miichisunaanuyich chii itishahweu aniyuu utaapachihaakanh chechii nituu itaayich aniyuu kaa wiishaamaakanuyitwaau, ‘Pechi takushinikw chititikunaawaau, shaash misiwe chekwaan ayeskuushteu.’ 
LUK.14.18	Misiwe maak e tashitwaau chii iteuch ekaa chechii takushinitwaau. An naapeu niishtam kaa nituwaapamaakanuut chii itweu, ‘Nimihchiiwesin ekaa chii ituhteyaan wesh nichii utinen nihtaauchihchikan aschii, pitamaa maak nika nituu kanawaapahten.’ 
LUK.14.19	An kutak naapeu chii itweu, ‘Nimihchiiwesin ekaa chii ituhteyaan, anuhchiish wesin mitaahtu mistusich kaa chii utaapetwaau nichii utinaauch. Pitamaa maak nika nituu kuchihaauch. Namui maak nitishpishiin chechii ituhteyaan.’ 
LUK.14.20	Miin kutak naapeu chii iteu, ‘Anuhchiish weshuu nichii niipuun, eukw maak uu wehchi ekaa chii takushiniyaan.’ ”
LUK.14.21	“An maak aapachihaakan chii nituu wiihtamuweu uchimaam taan kaa itweyitwaauh uyuuh. Ekw maak an uchimaau kaa wii makushet naashch taapwe chii chishuwaasuu. Kaa itaat aniyuu utaapachihaakan, ‘Chiipiih, maachiih misiwe ituhte utah utenaahch, che peshuutwaau anichii kaa chistimaatisiitwaau, kaa maaschinihtaauchitwaau ekaa kaa waapahtahkwaau kaye anichii ekaa chii aahtinisutwaau.’ 
LUK.14.22	Wiipach maak chii takushin an aapachihaakan ekw kaa itaat aniyuu uchimaam, ‘Shaash nichii ihtuuten taan kaa ishi nituweyimiyin chechii ihtuutamaan eshkw maak mistahii tawaau etituu kutakach chechii takushinitwaau.’ 
LUK.14.23	Kaa itikut uchimaam, ‘Anite ituhte meskanaahch kaye anite nuuhchimiihch che shiihchamitwaau iinuuch chechii takushihkwaau chechii uhchi saakaschinech uu niwaaskaahiikanim. 
LUK.14.24	Chiwiihtamaatin, namui waawaach peyakw anichii niishtam kaa wiishaamakwaau kata uhchi kuchishtamuch uyeyuu nimakushaaniyuu.’ ”
LUK.14.25	Chii mihchetiyuu maak aweyuu e papaawiicheukut Jesus, chii kanawaapameu maak ekw kaa itaat, 
LUK.14.26	“Awen waa nuushuushkuukwe taan e ishi pimaatisiyaan, niya etituu nika saachihiikw e ishpish saachihaat uhtaawii maak ukaawii, wiichiskweu, utawaashiim maak tipiiwe wiichishaan. Niya uste nika saachihiikw ishpishaat wiya e ishpish saachihtaat tipiiwe upimaatisiiwin. Ekaa maak chii ihtite namui nika chii uchischinuhamuwaakanitutuwaau. 
LUK.14.27	Awen ekaa pimuyaate utaashiteyaahtikum e pechi nuushuushkuut namui nika chii uchischinuhamuwaakanitutuwaau. 
LUK.14.28	Muyaam e ishinaakusit awen e wii wiyakaapuuhtaat ashuwaapiiukamikuyuu, niishtam kata wiyeyihtam taan wiyesh che ishpish ispayihiikut, kaye maak taapwe tip e ishpish ayaakwe shuuliyaayuu chechii chiishihtaat. 
LUK.14.29	Ekaa maak niishtam nituu chischeyihtahke taan che ishpish ispayiyich chika chii ishinaakusuu chechii nuuhtepayit shuuliyaau ekw maak namui chika chii chiishihtaau aniyuu kaa ushihtaat. Waapahtamiyichen maak aweyuuh aniyuu e ispayit chika maayeyimikuu. 
LUK.14.30	Chika itikuu, ‘Uu naapeu chii chihchipayihtaau e wiikaapuuhtaat waaskaahiikaniyuu, namui maak chii chiishihtaau.’ ”
LUK.14.31	Ekw miin uyuu kaa ati itwet Jesus, “Kaye muyaam e ishinaakusit chisheuchimaau mitaahtwaau chishemitaahtumitanuu e tashiyich ushimaakanishiim, e wii nitupayihkahtawaat maak kutak chisheuchimaau niishtunuu chishemitaahtumitanuu e tashiyich ushimaakanishiimiyuu, pitamaa kata maamituneyihtamihiikuu taapwe chechii ashpashihaakwe. 
LUK.14.32	E iteyihtamukwe maak che wanihtaahiikut aniyuu kutak chisheuchimaau kata itishahweu pasch naapeu chechii nituu nachishkawaayich aniyuu chisheuchimaau eshkw e ayaaunaakusiyich ekw che kakwechimaatwaau taanite chechii ihtitwaau ekaa chechii nitupayuuhkahtaatutwaau. 
LUK.14.33	Ekw Jesus miin kaa ati itwet, eukun maak mwehch e ishinaakuniyich awen kaa nituweyihtahk chechii uchischinuhamuwaakanitutuuk, paatish kata pachishteyihtam misiwe chekwaayuu e ishi ayaat.”
LUK.14.34	Ekw maak miin Jesus etituu kaa ati chiskutamuwaat uyeyuu tipaachimuwiniyuu uhchi, e itwet, “Miywaau siiuhtaakan. Mikw maak ekaa wiyaahpachispakuhche an siiuhtaakan namui ihtakun taanite chechii ihtuutaakanuuhch siiuhtaakan chechii ispakuhch. 
LUK.14.35	Ekw maak namui mitun chika chii wiyeshiitaapatan waawaach kaye anite nihtaauchihchikan aschiihch. Ekush maak nitawaach kata wepinikanuu. Yaakwaau nituhta chechii nisituhtaman taan nihaau waa ishi wiihtamaataan.”
LUK.15.1	Peyakwaau anichii kaa maamuushtinahkwaau chisheuchimaau shuuliyaayuu kaa itaapatisitwaau chii pechi nituhtaweuch Jesus e pechi mihchetitwaau. Kaye kutakach iinuuch e chischeyimaakanuutwaau e machaatisiitwaau chii pechi takushinuuch. 
LUK.15.2	Phariseech, ekw maak anichii kaa chiskutamaachetwaau wiishuwewiniyuu chii aayimuumeuch Jesus e itwetwaau, “Uu naapeu wiichewaakanitutaweu aniyuu kaa machaatisiyich kaye wiichimiichisuumeu.” 
LUK.15.3	Ekw Jesus kaa wiihtamuwaat uyuu tipaachimuwiniyuu. 
LUK.15.4	“Ishinaakusit aahch awen mitaahtumitanuu e chii ayaawaat maanishchaanisha, peyakw maak aniyuu wanishiniyich, taan chipaa ihtuu. Namui aa chipaa uhchi nakateu aniyuu peyakushtemitanuu peyakushteu maanishchaanisha chechii nituu naanituwaapamaat aniyuu kaa wanishiniyich, paatish miskawaate. 
LUK.15.5	Iskutak maak miskawaate naashch taapwe chika miyeyihtam, ekw utihtiminihch ekut che tehtahaat, che nituu chiiwehtahaat. 
LUK.15.6	Ekw che wiishaamaat uwiichewaakanh che itaat, ‘Wiichi miyeyihtamuumikw wesh nimiskawaau an nimaanishchaanishim kaa wanihiik.’ ” 
LUK.15.7	Kaa itwet miin Jesus, “Chiwiihtamaatinaawaau, mwehch ekun e iteyihtaakuhch muuchicheyihtamuwin anite kihchikiishikuhch iskutak peyakw umachihtwaau e naataat Chishemanituu e wii kweskaatisiit, uste wiya muuchicheyihtamihiiweu ishpishaat peyakushtemitanuu peyakushteu kaa kuiskutaatisiitwaau awenichii shaash e kweskaatisiitwaau.”
LUK.15.8	Ekw Jesus kaa wiihtamuwaat kutachiyuu chischinuhamaacheu tipaachimuwiniyuu e itaat, “Taan e ihtit iskweu e ayaawaat mitaahtu shuuliyaaunaapiskw, peyakw maak aniyuu wanihaat. Saskaham waashtenamaakaniyuu, wepahiicheu kaye anit uwaaskaahiikanihch, tekash naanituwaapameu paatish meskawaat. 
LUK.15.9	Iskutak maak meskawaat, ekw maamuu wiishaamaat uwiichewaakanh kaye wiichishaan e itaat, ‘Naashch taapwe nimiyeyihten e chii miskawak an shuuliyaaunaapiskw kaa wanihiik. Wiichi miyeyihtamuumikw maa.’ ” 
LUK.15.10	Ekw miin Jesus kaa itwet, “Aniyuu maak kaa ishpish miyeyihtahk an iskweu e chii miskawaat aniyuu kaa wanihaat ushuuliyaam eukun e ishinaakusiyich Chishemanituu utenchilam, miyeyihtamiyuu iskutak peyakw umachihtwaau e kweskaatisiyich.”
LUK.15.11	Jesus maak miin chii wiihtam kutachiyuu tipaachimuwiniyuu, e itwet, “Chii ihtaau naapeu e chii niishiyich ukusisa. 
LUK.15.12	An maak ushiimaau chii iteu uhtaawii, ‘Nuuhtaa, pechi miih anuhchiish aniyuuh chekwaayuuh aanische che tipiyeusiyaan.’ Ekw maak uhtaawaau kaa tetaaunamaakutwaau misiwe taan kaa ishi tipiyeusiyich. 
LUK.15.13	Namui chineush kaa ati tamihtinahk misiwe taan kaa ishi tipiyeusiit an ushiimaau ekw anite waahyuu aschiihch kaa ituhtet. ekute anite kaa meshtinahk ushuuliyaam e chiishkwepimaatisiit. 
LUK.15.14	Iskutak maak misiwe kaa meshtinahk ushuuliyaam anit aniyuu aschiiyuu kaa ihtaat chii pimipayuu e wawaanihkataanuyich. Chek kaa wawaanihkatet kaye wiya. 
LUK.15.15	Ekw kaa atushkuwaat peyakw naapeu anit e uhchiyich aniyuu ihtaawiniyuu, kaa itishahukut chechii naanaakachihiimaat ukuuhkuushimiyuu. 
LUK.15.16	E ishpish siiweyit maak chek naashch chii mushteneyihtam chechii chiishpuhiisut aniyuu kuuhkuush umiichimiyuu, namui maak aweyuu uhchi ashamikuu chekwaayuu. 
LUK.15.17	Chek maak iskutak kaa kuiskukuteyich umaamituneyihchikan, chii iteyihtam, ‘Aat e itashiitwaauh nuuhtaawii utaapachihaakanh misiwe e tepimiichisuyitwaau yaapach ayuupayuuch miichimiyuu, niya maak chekaat nikauhkaten. 
LUK.15.18	Nika chistuhten che nituwaapamak nuuhtaawii che itak, Nuuhtaa, nichii machitutawaau Chishemanituu kaye chiya chichii machituutaatin. 
LUK.15.19	Namui nitepicheyihtaakusin chechii ukusitutawiyin, pechi aapachihiih maak mwehch e ishi aapachihiitwaau chitaapachihaakanich.’ ”
LUK.15.20	“Ekw maak kaa pisikuut kaau che nituwaapamaat uhtaawii. Ekw maak eshkw e ayaaunaakuniyich che ishpish takushinit anit e ihtaatwaau, chii waapamikuu uhtaawii ekw naashch kaa chistimaacheyimikut ekw kaa nituu aapupayishtaakut, kaa waweuchipitikut kaa uchemikut. 
LUK.15.21	Kaa itaat an ukusisimaau aniyuu uhtaawii, ‘Nuuhtaa, nichii machituutawaau Chishemanituu kaye chiya chichii machituutaatin. Namui nitepicheyihtaakusin nikus chechii iishinihkaasiyin.’ 
LUK.15.22	Mikw maak aniyuu uhtaawii piskunuu chii wiishaameyuu utaapachihaakanh ekw kaa itaat, ‘Wii chiipiikw che petaayekw an maauch kaa miywaashich akuhp che pushchishkamutiyekw. Kaye taapichischehpisunh che pushchishkamutiyekw eyuu maschisinh. 
LUK.15.23	Kaye che nipahekw an kaa taahchipahaakanuut mistus, che miyuuhkawekw ekw maak che makusheyihkw. 
LUK.15.24	Wesh uu nikus mwehch e chii nipit chii ishinaakusuu ekw muyaam miin e pimaatisiit eukw e ishinaakusit, mwehch e chii wanishinit ekw maak miin e miskawaakanuut.’ Ekw maak kaa muuchikahtaatwaau.”
LUK.15.25	“An maak ustesimaau anite nihtaauchihchikan aschiihch mekwaach chii ihtaau. Iskutak kaa peshuwaapahtahk wiichiwaau chii pehtam e matechistuhchikaanuyich kaye e mate niiminaanuyich. 
LUK.15.26	Kaa wiishaamaat peyakw aniyuu aapachihaakan ekw kaa kakwechimaat, ‘Taan e ihtinaanuuhch.’ 
LUK.15.27	Ekw kaa itikut aniyuu aapachihaakan, ‘Chishiim kaau chii takushinuu e miyu pimaatisiit ekw kuuhtaawii kaa itashuwet chechii nipahaakanuyich aniyeyuu mistusa kaa taahchipuhaakanuyich chechii makushihaakanuut an chishiim.’ 
LUK.15.28	Iskutak maak piyehtahk uyuu an ustesimaau chii chishuwaasuu, ekw namui uhchi wii piihcheu. Uhtaawii kaa pechi nituwaapamikut, kaa siihchimikut chechii piihchet. 
LUK.15.29	Ekw kaa itaat uhtaawii, ‘Kanawaahta maa, mihchetupunh ekw kaa ishpish atushkaataan namui maak wiiskaat nuuhchi ihtin ekaa chechii nanihiihtamaan taan kaa itashuweyin. Chekwaan maak kaa pechi miyin niya chechii uhchi wiichimakushemakwaau niwiichewaakanich. 
LUK.15.30	Uu chikus kaa chiishkwepimaatisiiwaachet chishuuliyaamiyuu iskweuh e chii maayeyimaat, anuhchiish chii takushinuu, chititishuwaataayuuh maak chechii nipahaakanuyich aniyuuh kaa taahchipuhaakanuyich mistusa chechii makushihaakanuut.’ 
LUK.15.31	Uhtaawii maak chii itikuu, ‘Nikus, muush e ihtaayaan chitihtaan, misiwe e ishi ayaayaan chitipiyeusiyin kaye chiya. 
LUK.15.32	Ishinaakun taapwe chechii muuchicheyihtamuhkw wesh chiichishaan mwehch e chii nipit chii ishinaakusuu ekw maak anuhchiish mwehch miin e pimaatisiit ekun e ishinaakusit. Mwehch e chii wanishinit chii ishinaakusuu ekw maak miin e miskawaakanuut ekun e ishinaakusit.’ ”
LUK.16.1	Jesus chii wiihtamuweu uchischinuhamuwaakan uyeyuu tipaachimuwin chiskutamaachewiniyuu, e itaat, “Chii ihtaau e miisitisiit naapeu e chii ayaawaat uchimaasha. An maak uchimaash chii nanaakatuweyihtamuweu misiwe taan kaa ishi ayaayich aniyuuh naapeuh. Chii pehtamiyuu maak aniyuu uchimaam nitamukw e chii itaapachihtaawaat ushuuliyaamiyuu. 
LUK.16.2	Ekw kaa wiishaamikut, kaa itikut, ‘Nipehten e itaachimikuyin nitamukw e itaapachihtaayin nishuuliyaam. Mushe che wiihtaman taan nihaau kaa itaapachihtaayin. Shaash misuwaach namui chika uhchi ayaan an chitaapatisuwin.’ 
LUK.16.3	An maak uchimaash chii maamituneyihtam, ‘Taan che ihtiyaan maak ekw chechii uhchi pimaachihiisuyaan, e iteyihtahk, shaash nitasaayaaskunikw nuuchimaam. Namui nimiskawiin e muunahiicheyaan chechii itaapatisiyaan kaye nishaakweyimun chechii naanitutamaayaan shuuliyaau. 
LUK.16.4	Nichischeyihten taan che ihtiyaan chechii uhchi wiichewaakaniyaan. Ekw maak ekaa ayaayaane aapatisuwin wiyawaau che pechi naanaakachihiitwaau.’ 
LUK.16.5	Ekw kaa wiishaamaat tahtu kaa tashiyich aniyuu kaa masinahamuwaayich uchimaam chechii pechi nituwaapamikut. Ekw aniyuu niishtam kaa takushiniyich kaa ishi kakwechimaat, Taan e ishpish masinahamuut nuuchimaam. Ekw kaa itikut, 
LUK.16.6	‘Mitaahtumitanuu kaan pimii.’ Ekw an uchimaash kaa itaat, ‘Utin aniyuu chimasinahiikanh, chiipiih, miiskuchishinaha, mikw niyaayinumitanuu itasinaha.’ 
LUK.16.7	Ekw aniyuu kutak naapeu kaa itaat, ‘Taan e ishpish masinahamuut chii nuuchimaam.’ Ekw kaa itikut, ‘Peyakwaau chishemitaahtumitanuu wiihkweyaau pahkweshikanich.’ Ekw kaa itaat, ‘Maauyuu chimasinahiikanh, miiskuchishinaha, mikw yaanaanewaau mitaahtumitanuu itasinaha.’ 
LUK.16.8	Iskutak an uchimaau piyehtahk taan kaa ihtiyich aniyuu uchimaashiim chii maamihchihiikuu, iipwaahkaau e iteyimaat ekaa maak kuiskw uhchi ihtiyich. Wesh anichii ekaa kaa kuiskutaatisiitwaau utah aschiihch naashch taapwe kaschihuuch e wiihkuchihtamaasutwaau chekwaayuu ishpishaat wii anichii kaa kuiskutaatisiitwaau.”
LUK.16.9	Ekw Jesus miin kaa ati itaat, “Chiwiihtamaatinaawaau, aapachihtaakw taan e ishi ayaayekw chechii miyutuutamekw ekw maak chechii wiichewaakaniyekw. Iskutak maak puunipimaatisiyekwe ekw maak che piihtakahiikuyekw anite kaachiche che wiichiyekw. 
LUK.16.10	Awen kaa taapweucheyihtaakusit kuiskw chechii ishi naanaakachihtaat e apishaashiyich chekwaayuu chika taapweucheyihtaakusuu chechii miyunaanaakachihtaat e mishaayich chekwaayuu. Ekw maak awen ekaa kuiskw ihtuutahke aniyuu e naanaakachihtaat maauch e apishaashiyich chekwaayuu, namui kuiskw chika chii ihtuutam e naanaakachihtaat chekwaayuu e mishaayich. 
LUK.16.11	Ekaa maak taapweucheyimikuyine kuiskw chechii ishi naanaakachihtaayin uu weyuutisiiwin utah aschiihch kaa ihtakuhch, namui chika uhchi taapweucheyimikuun chihchiwe miisitisiiwin chechii naanaakachihtaayin. 
LUK.16.12	Kaye maak ekaa taapweucheyimikuyine kuiskw chechii ihtuutamut kutak awen taan e ishi tipiyeusiit, awen maak che taapweuchiyimisk chechii miisk chekwaayuu chiya chechii tipiiweusiyuut.”
LUK.16.13	“Namui awen kata chii atushkuweu niishu uchimaau ekaa naheyimituyich, wesh peyakw aniyuu kata uhkaateu, ekw aniyuu kutak kata saachiheu. Aniyuu peyakw suuhk kata atushkuweu, ekw aniyuu kutak namui kata uhchi naheyimeu chechii atushkuwaat. Namui chika chii atushkuwaawaau Chishemanituu muush e maamituneyihtamuwekwe chechii miisitisiyekw.”
LUK.16.14	Iskutak maak Phariseech piyehtahkwaau uyeyuu chii maayeyimeuch Jesus, wesh chii saachihtaauch shuuliyaayuu. 
LUK.16.15	Jesus maak chii iteu, “Chitishinaakuhiisunaawaau muyaam e kuiskutaatisiyekw anite uhchishkuu iinuuch e ihtaatwaau, mikw maak Chishemanituu chischeyihtam taan chihchiwe e iteyihtaakusiyekw. Wesh aniyuuh chekwaayuuh chihchiwe kaa iteyihtamihiikutwaau awenichii Chishemanituu uhkaatam aniyuuh.”
LUK.16.16	“Eshkw ekaa uhchi takushihk John siikahaahtaacheu mikw aniyuu Moses kaa masinahahk Chishemanituu uwiishuwewiniyuu kaye aniyuu taan kaa ishi wiihtamaatahkwaau aniyehkaa uchischiwehiichesuuch eukun aniyuuh mikw kaa aapatahkwaau e chiskutamaachaanuuhch. Ekw maak kaa ishpish ihtaat John ekw miywaachimuwin kaa waawiihtaakanuuhch Chishemanituu uchisheuchimaawin e aayimuutaakanuyich. Suuhk maak mihchetu awen aayihkam wii piihcheu Chishemanituu uchisheuchimaawiniihch. 
LUK.16.17	Ekaawii iteyihtamukw ekaa shaash nituweyihtaakuhch chechii nanihiihtaakanuyich Chishemanituu uwiishuwewin. Aat aniyuu maauch ekaa iteyihtaakuniyich kaa iteyihtaakanuyich yaapach iteyihtamihiikuu Chishemanituu chechii nanihiihtaakanuyich che ishpish ihtakunikwe uu aschii kaye kihchikiishikw.”
LUK.16.18	“Muyaam naapeu wepinaat wiichiskweu kutak maak iskweu wiichimaat, pisikwaatisiyuu uyuu e ihtit. Ekw an naapeu che wiichimaakwe aniyuu iskweu e chii wepinikuyich unaapemiyuu, pisikwaatisiyuu kaye wiya.”
LUK.16.19	Jesus chii wiihtam chischinuhamaacheu tipaachimuwiniyuu e itwet, “Peyakwaau chii ihtaau e miisitisiit naapeu naashch e shuuliyaaunaakuniyikwaau uchekwaanim, naashch e chii miisitisiyuupimaatisiit. 
LUK.16.20	Chii ihtaau miin kutak naapeu Lazarus e chii ishinihkaasut naashch e chistimaatisiit pisikw e paahpakushihtwaat. Umichiiwiniyuu e chii ayaat misiwe e ispichishtit. Wiiwiitamihch maak anit uwaaskahiikanimiihch aniyuu kaa miisitisiyich naapeu ekut kaa pimishihk, 
LUK.16.21	e pukuseyihtahk chechii uhchi tepimiichisuhiisut taan aniyuuh kaa ishi pinihtawaanuyich. Kaye waawaach atim chii takushiniyuu e pechi naanuuhkwaatamiyich aniyeyuu umichii. 
LUK.16.22	An kaa chistimaatisiit naapeu chek chii nipuu, chii pechi utinikuu enchil, anite maak uhpime Abraham e ihtaayich ekute kaa pachishtinikut. Chek kaye an kaa miisitisiit naapeu kaa nipit, chii nahiihkuwaakanuu maak. 
LUK.16.23	Machishkutehch maak e ihtaat naashch e wiisacheyihtamahchihut, chii tastasaapuu, kaa waapamaat Abraham e ayaaunaakusiyich Lazarus e wiichikaapuushtawaayich. 
LUK.16.24	Chii ishi tepweu maak, ‘Abraham, nuuhtaawiinaan, pechi chistimaacheyim. Pechi itishahuu maa Lazarus chechii taahkaakaminahk mikuchik nipiiyuu chechii pechi taahtinahk niteyiniyuu, chechii uhchi tahchipayihch. Wesh ninanehkaateyimun utah ishkutehch.’ ”
LUK.16.25	“Ekw Abraham kaa itaat, ‘Chichischisin aa nikus, mekwaach kaa pimaatisiyin anite aschiihch miyu chekwaan chichii ayaan, Lazarus maak namui uhchi miyu ayaau chekwaayuu. Ekw maak anuhchiish miyeyimuu wiya utah, chiya maak chinanehkaateyimun. 
LUK.16.26	Kaye maak ihtakun utah chishtauch e ihtaayihkw e aatakaamahchinaanuuhch ekaa mitun chii ishinaakuhch chechii aashuuhtet awen nete ishi e ihtaayin kaye nete uhchi chechii pechi aashuuhtet awen.’ 
LUK.16.27	Ekw an kaa miisitisiit naapeu chii iteu, ‘Chinitutamaatin maataan, nuuhtaawii Abraham, chechii itishahuut Lazarus anite nuuhtaawii uwaaskaahiikanimiihch, 
LUK.16.28	niyaayinuuch niichiinuuch anite chipaa nituu yaakwaamimeu ekaa chechii ishinaakuniyich eshkw chechii ihtaayich utah uyeyuu e ishpish nanehkaateyimunaanuyich.’ 
LUK.16.29	Ekw an kaa miisitisiit naapeu kaa itikut Abraham, ‘Chiichiinuuch chika chii ayimihtaauch Moses kaye maak aniyuu uchischiwehiichesuuh taan kaa ishi masinahamiyich masinahiikanihch e ishi ayaakwaamimaatwaau aweyuuh. Eukw uyuu chipaa nanihiihtamuch anichii chiichishaanich.’ 
LUK.16.30	An maak kaa miisitisiit naapeu chii nishkweushiheu e itaat, ‘Namui kata uhchi taapwehtamuch paatishkaan aweyuuh kaau chii wanishkaayichen nipuwinihch uhchi, chechii nituwaapamikutwaau ati chechii uhchi kweskaatisiitwaau.’ 
LUK.16.31	Ekw maak Abraham kaa itaat, ‘Ekaa che uhchi ihtuutamuwaakwenich Moses maak aniyuu uchischiwehiichesuuh taan kaa ishi masinahamiyich namui kata uhchi kakweteyihtamihiikuuch chechii nituhtawaatwaau aweyuu pechi nituwaapamikutwaau aat chii wanishkaayich nipuwinihch uhchi.’ ”
LUK.17.1	Jesus chii iteu uchischinuhamuwaakan, “Muush taapwe chika ihtakuniyuu chekwaayuu che ihtuutaakutwaau iinuuch chechii machituutahkwaau. Mikw maak kata aahkwaachipayuuch anichii kaa ihtuutawaatwaau aweyuu chechii machituutamiyich. 
LUK.17.2	Uste chipaa miywaayuu an awen chechii punasinaapaataakanuut anite chihchikamiihch, kaa ihtuutawaakwe chechii machituutamiyich aweyuu muyaam aniyuu ekaa naashch kaa suuhchikaapuyich taapwehtamuwinihch, mikw maak eshkw etituu kata aahkwaachipayuu taan che ishi waweshihaakanuut. 
LUK.17.3	Yaakwaamiikw ekaa chechii ihtuutawekw awen chechii machituutahk. Chiichishaan wanituutaaske wiihtamuu taan e ishi wanituutaask. Mihchiiwesite maak, che wepeyihtamuut. 
LUK.17.4	Aat maak niishwaashwaau machituutaaske peyakw chiishikaau, ekw maak tahtwaau pechi nituwaapamiske e itisk, ‘Nimihchiiwesin taan kaa ishi machituutaataan,’ yaapach wepeyihtamuu.”
LUK.17.5	Jesus uchischinuhamuwaakanh chii itikuu, “Utipeyihchikeu, ihtuut maa nitaapwehtamuwinaan etituu chechii suuhcheyihtaakuhch.” 
LUK.17.6	Ekw Utipeyihchikeu kaa itaat, “Aat naashch apishaashiche chitaapwehtamuwinawaau taapishkuuch maauch kaa aapishiishit shuumin kaa ispichishtit ishpishaache, mistikw chika chii itaau, ‘Wiihkuhuuh anit kaa nihtaauchiyin ekw anite che ishi wepinisuyin chihchikamiihch,’ chika pishichihiikw.”
LUK.17.7	Jesus miin kaa ati itwet, “Mwehch aahch anite aapachihaakan e nihtaauchihchet maak maanishchaanisha naanaakachihaat, iskutak maak chii chiiwete e chiish aapatisit chika itikuu aa uchimaam, ‘Aashtam, pechi piihche, pechi miichisuu.’ 
LUK.17.8	Namui, chika itikuu, ‘Pechi wiishtuu ekw maak chiishkwaa miichisuyaane, ekw chiya che miichisuyin.’ 
LUK.17.9	Namui chika uhchi nanaaskumeu aniyuu utaapachihaakanh e chii ihtuutamiyich taan aniyuu kaa wii itaapachihaat. 
LUK.17.10	Chiyawaau maak iskutak kaa chiishihtaayekw misiwe chekwaan kaa itashumikuyekw chechii ihtuutamekw, chipaa itwenaawaau, ‘Wesh mikw aapachihaakanich niyaan. Nichii ihtuutenaan taan an kaa itashumikuyaahch che ihtuutamaahch.’ ”
LUK.17.11	Mekwaach Jesus kaa ituhtet anite Jerusalemihch chii pimuhteu anit e uhchi taahchiskaatuumakahkwaau Samaria aschii kaye maak Galilee aschii. 
LUK.17.12	Mwehch maak e ati utihtahk ihtaawiniyuu mitaahtu naapeu chii nachihiikuu naashch e maayaatiniyich umichiiwaaspinewiniyuu e ayaayich. 
LUK.17.13	Ekaa maak uhchii peshuchikaapuushtaakut. Ekw kaa tepwaataatwaau Jesus e itwetwaau, “Chiskutamaachesuu, pechi chistimaacheyiminaan uu e ishinaakusiyaahch.” 
LUK.17.14	Jesus maak iskutak wiyaapamaat chii iteu, “Maachiikw, nituwaapamaahkw ayimiheuchimaau, chechii chischeyimitaakw taapwe e miinuwaatisiyekw.” Mekwaach maak e ishpishipayitwaau e nituwaapamaatwaau ayimiheuchimaau, chii miinuwaatisiyuuch. 
LUK.17.15	Iskutak maak an peyakw naapeu chescheyihtahk e chii miinuwaachihaakanuut, chii chiiweu kaa nituwaapamaat Jesus, e chishewet e maamihchimaat Chishemanituu. 
LUK.17.16	Iskutak maak tekushihk chii uchihchiihkunapayihuu uhchishkuu Jesus e ihtaayich e nanaaskumaat. Uu maak naapeu Samaria aschiihch chii uhchiyuu. 
LUK.17.17	Jesus maak chii iteu, “Chii mitaahtashuuch anichii kaa miinuwaachihaakanuutwaau. Taanite niyehkaanaanich peyakushteu. 
LUK.17.18	Mikw uu peyakw naapeu ekaa Jewa itiskaanesit e pechi nanaaskumaat Chishemanituu.” 
LUK.17.19	Ekw Jesus kaa itaat aniyuu naapeu, “Pisikuuh, ekw maak che chiiweyin, wesh chitaapwehtamuwin chimiinuwaachihiikuun.”
LUK.17.20	Peyakwaau Phariseech chii kakwechimeuch Jesus e itaatwaau, “Taaishpish che nuukuniyich Chishemanituu uchisheuchimaawin.” Ekw Jesus kaa itaat, “Chishemanituu uchisheuchimaawin namui mushe nuukuniyuu. 
LUK.17.21	Namui awen chika chii itweu, Pechi kanawaapahta maa. Maaute Chishemanituu uchisheuchimaawin e ihtakuniyich. Wesh Chishemanituu uchisheuchimaawin shaash ihtakuniyuu utah mekwesiinuu e ihtaayekw.”
LUK.17.22	Ekw maak kaa itaat uchischinuhamuwaakan, “Eshkw anite niishtamihch kata utihchipayuu naashch che iteyihtamihiikuyekw miin kaau chechii waapamekw Iinuu Ukusisa, namui maak chika chii waapamaawaau anit an mekwaach wii waapamekwe. 
LUK.17.23	Chika ihtaauch maak awenichii che ititaakuch, ‘Maaut e ihtaat Iinuu Ukusisaan,’ maak, ‘Mwaanaa nete e ihtaat Iinuu Ukusisaan.’ Mikw maak ekaawii chika uhchi naanituwaapaminaawaau anite. 
LUK.17.24	Wesh Iinuu Ukusisa an chiishikaache kaau che takushiniyich taapishkuuch e waashtepayihch kaa chii ishinaakuhch misiwe kaa chii waashtuwech chiishikw, ekun mwehch che ishinaakuhch. 
LUK.17.25	Mikw maak eshkw ekaa utihchipayihche uu anichii awenichii mekwaach anuhchiish kaa pimaatisiitwaau naashch nika wiisacheyihtamihiikuuch kaye nika aatuweyimikuch. 
LUK.17.26	Mwehch maak taan kaa iteyihtaakuniyich anit mekwaach kaa pimaatisiit aniyaa Noah, ekun che iteyihtaakuhch miin takushihke Iinuu Ukusisa. 
LUK.17.27	Mikw waa ihtitwaau chii ihtuuch aniyehkaa iinuuch, chii miichisuuch, chii minihkweuch, chii niipuuch piihiim kaa utihchipayihch che piihchet Noah uchiimaan. Ekw kaa aschiputech aschii, misiwe kaa nishuunaatisiitwaau e tashitwaau anichii iinuuch. 
LUK.17.28	Ekun maak taapishkuuch kaa iteyihtaakuniyich kaye eshkw aniyaa Lot e chii pimaatisiit. Misiwe awenichii mikw waa ihtitwaau chii ihtuuch. E miichisutwaau, e minihkwetwaau, e utinaasutwaau, e ataawetwaau, e nihtaauchihchetwaau, eyuu e maanuchetwaau. 
LUK.17.29	Aniyeyuu e chiishikaayich che nakatahk Lot aniyeyuu utenaayuu Sodom kaa ishinihkaateyich, chii chimuunipahchishtin ishkuteu kaye e ishkuteutwaau asiniich chii paahpahchishinuuch. Ekw maak misiwe awenichii anit aniyuu utenaayuu kaa ihtaatwaau chii nishuuwanaachihiikuuch uyeyuu kaa ispayich.” 
LUK.17.30	Ekw Jesus kaa itwet, “Ekun taapishkuuch che itaatisiinaanuuhch an e chiishikaach pechi nuukusite Iinuu Ukusisaan.”
LUK.17.31	“Uu maak e chiishikaach utihchipayihche an awen wiiwiitamihch kaa ihtaat ekaawii kata uhchi piihcheu wiichihch, maak awen anite nuuhchimiihch kaa ihtaat ekaawii chika uhchi chiiweu chechii nituu maamuushtinahk uchekwaanim. 
LUK.17.32	Chischisih maak taan kaa ispayiyich Lot uwiichimaakan, e chii chiiweyaapisaapiyich, ekut kaa ati wanaatisiyich. 
LUK.17.33	Awen e wii kanuweyihtahk upimaatisiiwin chika wanihtaau. An maak awen kaa pachishteyihtahk upimaatisiiwin eukun an che kanuweyihtaakanuyich upimaatisiiwin. 
LUK.17.34	Chiwiihtamaatinaawaau taan che ispayihch miin takushinite Iinuu Ukusisaan. An tipiskaache takushiniyaane kata niishwaapihcheshinuuch awenichii nipewinihch. Peyakw maak Chishemanituu chika utinikuu ekw an kutak che nakataakanuut. 
LUK.17.35	Kaye chika niishuuch iskweuch e piminawetwaau. Peyakw an chika utinaakanuu ekw an kutak che nakataakanuut. 
LUK.17.36	Kaye maak niishu naapeuch chika ihtaauch nuuhchimiihch. Peyakw an chika utinaakanuu ekw an kutak che nakataakanuut.” 
LUK.17.37	Jesus uchischinuhamuwaakanh chii kakwechimikuu e itikut, “Utipeyihchikeu, taanite uu che ispayihch.” Chii iteu maak Jesus, “Mitun chika chischeyihtenaawaau ispayihche uu. Mwehch anite e nuukusitwaau michisuuch e mihchetitwaau chischeyihtaakuniyuu e ihtakuniyich chekwaayuu e nipiimakaniyich anite.”
LUK.18.1	Jesus chii wiihtamuweu uchischinuhamuwaakan uyuu chischinuhamaacheu tipaachimuwiniyuu chechii uhchi chischeyihtamiyich muush chechii ayimihaayich, kaye ekaa chechii saskachiyich. 
LUK.18.2	Chii iteu, “Chii ihtaau wiyaaskunichesuu ihtaawinihch ekaa uhchi nanihchiishtuwaat Chishemanituu kaye ekaa uhchi aapateyimaat iinuuh. 
LUK.18.3	Anit maak an ihtaawin chii ihtaau e peyakut iskweu. Muush maak chii nituwaapameu aniyuu wiyaaskunichesuu e itaat, ‘Chinitutamaatin chechii wiichihiyin kuiskw chechii ishi wiyaaskunaakanuut an kaa pechi wanituutaut.’ 
LUK.18.4	Chineush maak an wiyaaskunichesuu namui uhchi wii naatamuweu aniyuu iskweu. Ekw chek kaa ishi maamituneyihtahk, ‘Namui nanihchiishtuwaau Chishemanituu kaye namui nitaapateyimaauch iinuuch. 
LUK.18.5	Uu maak kaa peyakut iskweu shaash nisaskachihiikw kaa ishpish muush pechi mukushkaachihiit, e nituweyihtahk chechii wiichihiik. Nitawaach kiipaa puut nika wiichihaau, ekaa etituu chechii saskachihiit.’ ” 
LUK.18.6	Ekw Utipeyihchikeu uyeyuu miin kaa itwet, “Kanawaapahtamukw maa. Chek chii wiichiheu an machiwiyaaskunichesuu aniyuu kaa peyakuyich iskweu, wesh namui uhchi puunihiikuu e nitutamaakut chechii wiichihaat. 
LUK.18.7	Namui aa maak etituu Chishemanituu suuhk kata wiichiheu aniyuu utiiniim kanawaach kaa ayimihaayich e chiishikaayich kaye e tipiskaayich e nitutamaakut chechii naatamuwaat. Taapaa kata uhchi pwaashtawiyuu chechii naatamuwaat. 
LUK.18.8	Chiwiihtamaatinaawaau, cheshtinaateyihtaakuniyuu wiipach che naatamuwaat. Ekw maak, Iinuu Ukusisa kata miskaweu kaakaye aweyuuh e taapweyimikut iskutak miin takushinite utah aschiihch.”
LUK.18.9	Jesus miin kaa ishi wiihtamuwaat uyuu chischinuhamaacheu tipaachimuwiniyuu aniyuuh kaa maamishiitutaasuyich nikuiskutaatisiinaan e iteyimisuyich mikw maak kaa macheyimaayich kutak aweyuu. Eukw uyuuh Jesus kaa itaat, 
LUK.18.10	“Peyakwaau niishu naapeuch chii piihcheuch chisheayimiheukamikuhch chechii nituu ayimihaatwaau. Pharisee an peyakw. Ekw an kutak kaa maamuushtinahk chisheuchimaau shuuliyaayuu chii itaapatisuu. Uchii uyuu kaa itaapatisitwaau eukunich maauch kaa machaatisiitwaau chii iteyimikuuch aweyuu. 
LUK.18.11	Ekw an Pharisee chii peyakukaapuu e ishi ayimihaat, ‘Chishemanituu, chinanaaskumitin ekaa ishinaakusiyaan kutakach e ishinaakusitwaau awenichii kaye ekaa mistamaauchihtamaasuyaan shuuliyaau kaye ekaa nitamukw ihtuutuukwaau awenichii kaye ekaa pisikwaatisiyaan. Chinanaaskumitin ekaa ishinaakusiyaan taan e ishinaakusit anaah kaa maamuushtinahk chisheuchimaau shuuliyaayuu kaa itaapatisit. 
LUK.18.12	Niya maak eshikum tuushteu, niishu chiishikaau namui nimiichisun kaye nipachishtinichen peyakwaapishch eshikum mitaahtwaapisch e ayaayaan.’ Eukw uyuu kaa ishi ayimihaat wiya an Pharisee. 
LUK.18.13	Ekw maak an naapeu kaa maamuushtinahk chisheuchimaau shuuliyaayuu kaa itaapatisit, iskutak e ayimihaat waahyuusiis anit chii uhchikaapuu taanit kaa niipuyich aniyuu Pharisee namui kaye mechim uhchi tastasaapuu kihchikiishikuhch wesh chii kushikuteheu. Chii itweu, ‘Chishemanituu pechi chistimaacheyim e machituutamaan. Ekw Jesus miin kaa ati itwet iskutak kaa chiishi tipaachimut.’ 
LUK.18.14	Chiwiihtamaatinaawaau maak, uu naapeu chii chiiweu taapwe e kuiskunaakusit Chishemanituu e kanawaapamikut. Namui wii an Pharisee. An awen mistahii kaa iteyimisut kata tipihteyihtaakuhiikuu Chishemanituu ekw an kaa tipihteyimitisut awen eukw che chisteyihtaakuhaakanuut.”
LUK.18.15	Chii petaweuch maak awenichii Jesus kaa apishiishiitwaau utawaashiimuwaau, e chii nituweyimaatwaau chechii saaminaayich. Ekw anichii chischinuhamuwaakanich iskutak wiyaapamaatwaau uyuu e ihtiyich chii chistahamuweuch. 
LUK.18.16	Jesus chii wiishaameu awaasha e itwet, “Pachishtinaahkuch awaashach chechii pechi naasitwaau, ekaawii uhchi chistahamuwaahkuch, wesh uyuu kaa iteyihtaakusitwaau awenich Chishemanituu uchisheuchimaawiniihch ishi tipeyihtaakusuuch. 
LUK.18.17	Taapwe chiwiihtamaatinaawaau, mwehch e ishi taapwehtahk awaash taan e ishi wiihtamuwaakanuut eukun kaye chiyawaau chipaa ishi taapwehtenaawaau taan e ishi wiihtamaakuyekw Chishemanituu chisheuchimaawin ekw maak chechii piihcheyekw anite.”
LUK.18.18	Ekw peyakwaau Jewa iinuuch uchimaamuwaauh chii ishi kakwechimeu aniyuu Jesus, “Chiskutamaachesuu, kaa miyuhtwaayin taan che ihtiyaan chechii uhchi ayaayaan kaachiche pimaatisiiwin.” 
LUK.18.19	Jesus maak chii iteu, “Chekwaan wehchi ishinihkaasiyin kaa miyuhtwaat. Namui awen ihtaau tekash chechii miyuhtwaat, mikw Chishemanituu. 
LUK.18.20	Chichischeyihten uyuuh kacheskwewinh,
LUK.18.20	Ekaawii nipahii awen, ekaawii piikun wiichihtuwin, ekaawii chimuth, ekaawii nitamukw ishi ataameyim awen, chisteyim kuuhtaawii kaye chikaawii.”
LUK.18.21	Ekw an naapeu kaa itwet, “Kaa pechi awaashiyuuyaan shaash nichii nanihiihten uyuuh kacheskwewinh.” 
LUK.18.22	Iskutak maak Jesus piyehtawaat uyuu e itweyich chii iteu, “Eshkw maak peyakw chekwaan miin nituweyihtaakun chechii ihtuutaman. Ataawe misiwe taan e ishi ayaayin, ekw an shuuliyaau kaa chistimaatisiitwaau che miitwaau. Ekw maak che ayaayin miisitisiiwin kihchikiishikuhch kaa ihtakuhch. Chii ihtuutamane maak uu ekw maak che pechi nuushuushkuwiyin.” 
LUK.18.23	Iskutak maak piyehtahk an naapeu uyeyuu, naashch taapwe chii macheyihtam wesh naashch taapwe chii miisitisiyuu.
LUK.18.24	Iskutak maak Jesus wiyaapahtamuwaat taan e ishpish macheyihtamuunaakusiyich chii iteu, “Nuwach aayiman awen e miisitisiit chechii piihchet Chishemanituu uchisheuchimaawiniihch. 
LUK.18.25	Etituu aayimaniyuu awen kaa miisitisiit chechii piihchet Chishemanituu uchisheuchimaawiniihch ishpishaat an awesiis kaa mista piskwaakunet chechii shaapushkahk shaapunikaniyuu anite pekuneyaapiskaayich.” 
LUK.18.26	Anichii maak iinuuch kaa pehtawaatwaau Jesus, chii kakwechimeuch, “Awen maak ekw chechii pimaachihut.” 
LUK.18.27	Jesus maak chii iteu, “Taan aniyuuh ekaa chii ihtuutahk iinuu kata chii ihtuutam wiya Chishemanituu.”
LUK.18.28	Ekw Peter kaa itwet, “Kanawaapahta maa. Shaash misiwe nichii nakatenaan niichinaanh chechii nuushuushkaataahch.” 
LUK.18.29	“Ehe, taapwe,” chii iteu Jesus, “Misiwe awen kaa nakatahk wiichi kaye kaa nakataat wiichiskweu kaye wiichishaan kaye uniichihiikw kaye utawaashiim, Chishemanituu uchisheuchimaawiniyuu uhchi chika cheshtinaateyihtenaawaau, 
LUK.18.30	etituu che miyaakanuut ishpishaat aniyuu kaa ishi nakatahk anuhchiish mekwaach e pimaatisiit, kaye kaachiche pimaatisiiwiniyuu che ayaat anite niishtamihch.”
LUK.18.31	Ekw Jesus kaa chistuhtahaat aniyuu kaa niishushaapuyich uchischinuhamuwaakan taanite pahkaan chechii ihtaawaakupanenich, ekw kaa itaat, “Jerusalemihch chika ituhtenaanuu. ekute anite misiwe che tipipayihch an kaa ishi aayimaakanuut che ispayit Iinuu Ukusisa aniyuu taan kaa ishi masinahamuwaakupanenich aniyehkaanaanich uchischiwehiichesuuch. 
LUK.18.32	Chika pachishtinamuwaakanuuch anichii iinuuch ekaa Jewa kaa itiskaanesitwaau, chechii maayeyimaatwaau kaye chechii wiyaahuwaachetwaau nitamukw e ishi chiishuwaataatwaau kaye chechii shihkwaataatwaau. 
LUK.18.33	Kaye chechii pishishtehwaatwaau, kaye che nipahaatwaau. Mikw maak chii nishtuchiishikaayiche miin kaau chika wanishkaau.” 
LUK.18.34	Chischinuhamuwaakanich maak namui waach peyakw uhchii nisituhtamuch aniyuu taan kaa ishi ayimitutamiyich.
LUK.18.35	Iskutak maak e ati peshuwaapahtahkwaau aniyuu ihtaawiniyuu Jericho kaa ishinihkaateyich naapeu ekaa waapahtahk anite yaaiskanuu chii apuu e nitutamaat shuuliyaayuu. 
LUK.18.36	Iskutak maak piyehtawaat e pimimiyaashkaakut mihchetu aweyuu chii kakwechimeu taan e ihtinaanuyich. 
LUK.18.37	“Jesus, Nazareth kaa uhchiit mekwaach pimuhteu,” chii itaakanuu. 
LUK.18.38	Ekw kaa tepwet e itwet, “Jesus, David kaa ukusiitutaask, pechi chistimaacheyim.” 
LUK.18.39	Anichii maak iinuuch kaa niikaanihtetwaau chii chistahamuweuch e itaatwaau, “Ekaa maa chistuh.” Aahch maak etituu suuhk chii tepweu e itwet, “David weukusiitutaask, pechi chistimaacheyim.” 
LUK.18.40	Jesus chii chipihchikaapuu kaa itashuwet chechii petawaakanuut aniyuu ekaa kaa waapahtamiyich naapeu. Iskutak maak an naapeu ekaa kaa waapahtahk e ati peshuwaapamaat Jesus, chii kakwechimikuu, 
LUK.18.41	“Taan e ishi nituweyihtaman chechii ihtuutamaataan.” An naapeu chii iteu, “Utipeyihchikeu, ihtuutuuh chechii waapahtamaan.” 
LUK.18.42	Jesus maak chii iteu, “Waapahtah, chitaapwehtamuwin chimiinuwaachihiikuun.” 
LUK.18.43	Tiiwehch maak mitun chii waapahtam, kaa ati nuushuushkuwaat Jesus e maamihchimaat Chishemanituu. Iskutak maak misiwe awen wiyaapahtahk uyuu e ispayiyich, kaye wiyawaau chii maamihchimeuch Chishemanituu.
LUK.19.1	Jesus chii utihtam ihtaawiniyuu Jericho e ishinihkaateyich, kaa piihchet anite. 
LUK.19.2	Chii ihtaau maak naapeu anit ihtaawinihch, Zacchaeus e ishinihkaasut. Chii niikaanishkaweu kaa maamuushtinamiyich chisheuchimaau shuuliyaayuu kaa itaapatisitwaau. Naashch maak chii miisitisiyuu uu naapeu. 
LUK.19.3	Chii wii waapameu maak aweyuu aniyuu Jesus kaa ishinihkaasuyich. Mikw maak chii tahkukaapuu ekw namui uhchii waapameu, kaye chii mihchetiyuu aweyuu e aakuushkaakut. 
LUK.19.4	Ekw kaa niikaanipahtaat kaa iskwaahtawiit mistikw, chechii waapamaat Jesus iskutak pimuhteyichen. 
LUK.19.5	Iskutak maak Jesus wetihtaat aniyuu mistikw chii tastasaapuu kaa itaat aniyuu Zacchaeus, “Chiipiih pechi niihtaahtawii Zacchaeus, e ihtaayin nika ihtaan anuhchiish che chiishikaach.” 
LUK.19.6	Zacchaeus maak tiiwehch chii ati niihtaahtawiipahtaau e miyeyihtahk che piihtakahaat Jesus. Naashch chii miywaatam e ituhtahaat anite wiichihch. 
LUK.19.7	Misiwe maak anichii iinuuch kaa waapamaatwaau Jesus e piihtakahiikuyich Zacchaeus memehch chii iteuch e itwetwaau, “Uu naapeu e nituu ihtaat anite umachihtwaau uwaaskaahiikanimiihch.” 
LUK.19.8	Zacchaeus maak chii pisikuu ekw kaa itaat Utipeyihchikeu, “Nituhtuu maa Utipeyihchikeu. Aapihtuu e ishpish ayaayaan nika miyaauch anichii kaa chistimaatisiitwaau. Kaa chimutamuwaauche awen uste newaau nika taapimiyaau.” 
LUK.19.9	Jesus maak chii iteu, “Anuhchiish uu kaa chiishikaach misiwe iinuuch kaa wiichitwaau utah chiichihch pimaachihaakanuuch. Chiya maak Zacchaeus kaye chii kuuhtiskaanesin anite Abraham e ihtaat. 
LUK.19.10	Iinuu Ukusisa chii pechi takushin chechii naanituwaapamaat kaye chechii pimaachihaat aniyuuh iinuuh kaa wanishiniitwaau.”
LUK.19.11	Wetaach maak chii ati peshuwaapahtamuch Jerusalemiyuu anichii iinuuch e nuushuushkuwaatwaau Jesus. Aniyuu maak taan kaa ishi waawiihtamaakutwaau Jesus chii iteyihtamuch taapwe shaash tiiwehch che nuukuniyich Chishemanituu uchisheuchimaawiniyuu. Ekw maak Jesus uyuu chischinuhamaacheu tipaachimuwiniyuu kaa wiihtamuwaat mekwaach e ati pimuhtetwaau. Chii itweu maak, 
LUK.19.12	“Naapeu naashch e chisteyihtaakusit, chii ituhteu anite waahyuu aschiihch chechii chisheuchimaauhaakanuut ekw maak miin kaau kaa pechi chiiwet. 
LUK.19.13	Mikw maak eshkw ekaa uhchi chistuhtet chii wiishaameu mitaahtu aniyuu utaapachihaakanh paahpeyakw kaa miyaat shuuliyaayuu ekw kaa itaat, ‘Tahkuhch wii ushihtaakw shuuliyaau uu uhchi shuuliyaau che ishpish itanihuyaan.’ ”
LUK.19.14	“Aniyuuh maak iinuuh kaa uchimaahkahtuwaat chii uhkaatikuu. Iskutak kaa chistuhtet, aniyuu utiiniim chii itishahweyuu aweyuu chechii nituu pukunuumikut anite aniyuu che ituhtet chechii nituu itweyich ekaa nituweyimaatwaau chechii chisheuchimaauhaakanuyich. 
LUK.19.15	Mikw maak yaapach chii chisheuchimaauhaakanuu ekw miin kaau kaa chiiwet. Ekw kaa wiishaamaat aniyuu utaapachihaakanh e nituu chischeyimaat taan kaa ishpish uhchisiyich aniyuu shuuliyaayuu kaa miyaat. 
LUK.19.16	An niishtam kaa takushinit naapeu chii iteu, ‘Nuuchimaam, peyakw chichii pechi miyin shuuliyaaunaapiskw ekw maak mitaahtu shuuliyaaunaapiskuch nichii uhchisiin anit uhchi.’ 
LUK.19.17	‘Chimiyutuuten, chimiywaapatisin,’ chii itikuu uchimaam. ‘E chii nuukuhtaayin e taapweucheyihtaakusiyin kuiskw chechii ishi aapatisiihkahtaman chekwaan e apishaashich miiskuch chika miikuun mitaahtu ihtaawinh chechii niikaanishkaman.’ 
LUK.19.18	Miin kutak kaa takushihk kaa itwet, ‘Nuuchimaam, chichii pechi miyin peyakw shuuliyaaunaapiskw ekw maak niyaayin shuuliyaaunaapiskuch e ayaaukwaau.’ 
LUK.19.19	Chii itikuu maak aniyuu uchimaau, ‘Chika uchimaahkahten niyaayin ihtaawin.’ ”
LUK.19.20	“Ekw miin kutak aapachihaakan kaa takushihk ekw kaa itwet, ‘Maau shuuliyaaunaapiskw, nichii maahkupitaau machunishihch. 
LUK.19.21	Chikushtitin wesin, wesaa chimachihtwaan. Kuutinen chekwaan ekaa tipiyeusiyin kaye chimaamuushtinen nihtaauchihchikan ekaa chii uhchi nihtaauchihtaayin.’ 
LUK.19.22	Ekw aniyuu uchimaam chii itikuu, ‘Chiya kaa machikuuhpaanewiyin, nika aapachihtaan an kaa itweyin e nishuuwanaachimitaan. Chititeyimin e machihtwaayaan, e utinamaan chekwaan ekaa tipiyeusiyaan kaye e maamuushtinamaan chekwaan ekaa niya uhchi nihtaauchihtaayaan. 
LUK.19.23	E iteyimuune maak uu e iteyihtaakusiyaan, chekwaan wehchi ekaa uhchi ashtaayin nishuuliyaam anite shuuliyaaukamikuhch chechii ushihuumakahch. Ekw maak an tekushiniyaan nipaa misken taan kaa ishpish ushihuumakanikupane.’ ”
LUK.19.24	“Ekw kaa itaat aniyuu kutak anit kaa naaniipuyich, ‘Uu shuuliyaaunaapiskw miyaahkw an aapachihaakan kaa mitaahtashiyich uu shuuliyaaunaapiskwa.’ 
LUK.19.25	Chii iteuch maak uchimaamuwaauh, ‘Shaash mitaahtashiyuu wiya e ayaawaat.’ 
LUK.19.26	Ekw an uchimaau kaa itwet, ‘Chititinaawaau maak niya, misiwe awen kaa uhchisiit chekwaayuu etituu chika ihtakuniyuu che ishi miyaakanuut. Ekw an awen ekaa naashch kaa ayaat chekwaayuu mechim aniyuu taan e ishi apishiish ayaat kata utinikanuuyuu. 
LUK.19.27	Ekw maak peshuwaahkuch anichii kaa uhkaasitwaau anichii ekaa kaa nituweyimitwaau chechii chisheuchimaauch, chechii nipahaakanuutwaau utah e ihtaauch.” Eukw uyuu chischinuhamaacheu tipaachimuwiniyuu Jesus kaa wiihtahk mekwaach e ati pimuhtetwaau Jerusalemihch ishi.
LUK.19.28	Iskutak maak Jesus kaa chiishkwaa tipaachimut, ekw Jerusalemihch kaa ituhtetwaau, e ati niikaanihtet aniyuu uchischinuhamuwaakanh e ihtaayich. 
LUK.19.29	Iskutak maak piyeshuwaapahtahkwaau aniyuuh ihtaawinh Bethphage ekw maak Bethany kaa ishinihkaateyikwaauh anite wachiyuu Olives kaa ishinihkaateyich kaa ihtakuniyikwaauh ekw kaa niikaanitishihwaat niishu uchischinuhamuwaakan e itaat, 
LUK.19.30	“Nete ituhtekw ane ihtaawin. Takushiniyekwe nete chika waapamaawaau Uhkaanish muyaam kaapalakaskweu kaa ishinaakusit e chisikaapihkaasut ekaa wiiskaat eshkw uhchi tehtapiyich aweyuu uspiskuniihch. Che aapihkunekw ekw che peshuwekw ute. 
LUK.19.31	Kakwechimikuyekwe awen chekwaayuu wehchi aapihkunamekw ekw che itekw, ‘Utipeyihchikeu nitaweyimeu.’ ”
LUK.19.32	Ekw maak kaa ituhtetwaau anite ihtaawinihch. Misiwe maak ekun kaa ispayiyich taan kaa itikutwaau Jesus. 
LUK.19.33	Mekwaach maak e aapihkunaatwaau aniyuu uhkaanisha muyaam kaapalakaskweu kaa ishinaakusiyich, an kaa tipeyimaayich aniyuu uhkaan chii itikuuch, “Chekwaan wehchi aapihkunekw an.” 
LUK.19.34	“Utipeyihchikeu nituweyimeu,” chii iteuch. 
LUK.19.35	Ekw Jesus e ihtaayich kaa ituhtahaatwaau. Ekw kaa akunahwaatwaau uspiskuniihch aniyeyuu uhkaan utakuhpiwaauh e aapachihtaatwaau ekw kaa wiichihaatwaau Jesus e tehtahiisuyich anit. 
LUK.19.36	Iskutak maak pemuhtahiikut Jesus aniyuu uhkaanisha muyaam kaapalakaskweu kaa ishinaakusiyich chii tashwekashtaauch anichii iinuuch utakuhpiwaauh anit che pimuhtahiikuyich Jesus aniyuu uhkaan.
LUK.19.37	Iskutak maak piyeshuwaapahtahk Jerusalemiyuu Jesus, e ati niihchichuwetwaau aniyuu wachiyuu Olives kaa ishinihkaateyich meskanaahch e pimuhtetwaau, misiwe aniyuu aweyuu kaa nuushuushkaakut chii uhchi maamihchimeuch Chishemanituu e chishewetwaau kaye e muuchicheyihtamihiikutwaau misiwe aniyuu taan kaa ishi waapahtahkwaau Jesus e maamishkaachihtiyich. 
LUK.19.38	Eukw maak uyuu kaa itwetwaau e maamihchimaatwaau Chishemanituu,
LUK.19.38	“Shaweyihtaakusuu uu chisheuchimaau kaa pechi itishahukut Utipeyihchikeu, chechii ihtuutahk aniyuu kaa itashumaakanuut. Ihtakun chiyaameyihtamuwin kihchikiishikuhch. Kaye maak kata wii maamihchimaakanuu Chishemanituu maauch kaa chisteyihtaakusit.”
LUK.19.39	Pasch maak Phariseech anit kaa ihtaatwaau chii iteuch aniyuu Jesus, “Chischinuhamaacheu, chistahamuuch maa uchii chischinuhamuwaakanich. Iishich chechii paasikwetwaau.” 
LUK.19.40	Jesus chii iteu, “Chiwiihtamaatinaawaau, paasikwetwaawenich uchii iinuuch, chipaa chii ishinaakun uchii asiniich chechii maamihchimitwaau.”
LUK.19.41	Wetaach maak chii ati peshuwaapahtam Jesus Jerusalemiyuu, iskutak maak wiyaapahtahk chii maatutam. 
LUK.19.42	Ekw uyuu kaa itaat aniyuu iinuu anit kaa uhchiyich Jerusalemihch, “Kamaa chischeyihtamekw taanite chechii uhchi ayaawekupane chiyaameyihtamuwin. Mikw maak namui mitun chinisituhtenaawaau. 
LUK.19.43	Chika utihchipayuu anichii kaa uhkaatitaakuch che chipunitaakuch anit an utenaau kaa ihtaayekw, chika chipunikuwaauch ekaa chechii wiiwiyekw. 
LUK.19.44	Misiwe awen anit chitihtaawiniwaahch chika wanaachihaakanuu kaye an chitihtaawinawaau chika wanaachihtaakanuu. Namui waachi peyakw asinii muyaam chika uhchi itamuu anit chiwaaskaahiikanimuwaahch. Wesh namui kuuhchi mamuushihtaanaawaau anit kaa utihchipayikupane Chishemanituu kaa wii pimaachihiitaakw.”
LUK.19.45	Jesus maak chii piihcheu chisheayimiheukamikuhch, kaa ati waawiiwiitishihwaat aniyuu ataawesuu kaye aniyuuh kaa utinaasuyitwaau anit piihtakamihch kaa ihtaayitwaauh. 
LUK.19.46	Ekw kaa itaat, “Itashteu Chishemanituu utayimuwinihch e chii itwekupane Chishemanituu,
LUK.19.46	Niwaaskaahiikanim e ayimihaanuuhch chika itaapatan.
LUK.19.46	Mikw maak muyaam chimutiskach uwaatakuwaau eukw e ishinaakuhtaayekw.”
LUK.19.47	Meshikum chiishikaau maak chii chischinuhamaacheu Jesus anite chisheayimiheukamikuhch. Aniyuuh maak kaa niikaanapiitwaauh ayimiheuchimaauh kaye aniyuuh kaa chiskutamaacheyitwaauh wiishuwewiniyuu kaye aniyuu kaa niikaanishkuwaayich iinuu chii wii nipahiikuu. 
LUK.19.48	Mikw maak namui uhchii chischeyihtamuch taan che ihtitwaau chechii nipahaatwaau wesh misiwe aniyuu iinuu naashch yaakwaau chii nituhtaweyuu misiwe e chii wii pehtamiyich taan e itweyich.
LUK.20.1	Peyakwaau Jesus e chischinuhamuwaat aniyuuh iinuuh anite chisheayimiheukamikuhch kaye e waawiihtahk miywaachimuwiniyuu aniyuuh kaa niikaanapiitwaau ayimiheuchimaauh ekw maak aniyuuh kaa chiskutamaacheyitwaauh wiishuwewiniyuu kaye aniyuuh kaa niikaanishkuwaayich iinuuh chii pechi nituwaapamikuu, 
LUK.20.2	ekw kaa itikut, “Wiihtamuunaan maa, chekwaan wehchi ihtuutaman uu kaa ihtuutaman. Awen kaa itashumisk uu chechii ihtuutaman.” 
LUK.20.3	Jesus maak chii nishkweushiheu e itaat, “Chika kakwechimitinaawaau chekwaan. Nishkweushihiikw maak. 
LUK.20.4	Awen kaa itashumaat John siikahaahtaacheu chechii siikahaahtuwaayich aweyuuh, Chishemanituu aa maak naapeu.” 
LUK.20.5	Chii machipayuuch maak anit wiyawaau e itwetwaau, “Itweyihkwe, ‘Chishemanituu chii itikuu,’ chika itikunuu, ‘chekwaan maak wehchi ekaa uhchi taapwehtawekw.’ 
LUK.20.6	Maak itweyihkwe, ‘Naapeu kaa itashumikut aniyuu kaa ihtit,’ ekw uchii iinuuch utah kaa ihtaatwaau chika nipahiikunuuch e paahpimusinaatahuutahkwaau. Wesh mitun taapweyimeuch John e chii uchischiwehiichesuyich. 
LUK.20.7	Kaa nishkweushihaatwaau Jesus e itwetwaau, “Namui nichischeyimaanaanh aweyuu kaa itashumikut John chechii siikahaahtuwaat aweyuuh.” 
LUK.20.8	Jesus kaa itaat, “Kaye niya namui chika uhchi wiihtamaatinaawaau awen kaa pechi itashumit uu chechii ihtuutamaan.”
LUK.20.9	Jesus kaye chii wiihtamuweu uyuu chiskutamaacheu tipaachimuwiniyuu e itaat, “Naapeu chii ushihtaau shuuminaahtikw nihtaauchihchikan aschiiyuu, ekw pitamaa kaa pachishtishuwaatahk aweyuuh chechii naanaakachihtamaakut. Ekw kaa chistuhtet, waahiyuu e ihtakuniyich aschiiyuu kaa ituhtet. Chii itaapichiyuu maak. 
LUK.20.10	Iskutak maak wetihchipayiyich che maamuushtinikanuuyikwaau aniyuuh miinisha anit mistikuhch kaa nihtaauchihkwaau chii itishahweu peyakw utaapachihaakan chechii nituwaapamaayich aniyuuh kaa naanaakachihtaayitwaau aniyuu utaschii chechii miikut wiya taan chipaa ishi ayaau. Mikw maak anichii kaa naanaakachihtaatwaau aniyuuh nihtaauchihchikanh chii kushiihkaweuch aniyuu aapachihaakanh kaau kaa chiiwetishihwaatwaau e pishikuhteyich. 
LUK.20.11	Ekw an kaa tipiyeusiit aniyuu nihtaauchihchikan aschiiyuu miin kutak aapachihaakanh chii itishahweu. Mikw maak anichii kaa naanaakachihtaatwaau aniyuuh nihtaauchihchikanh yaapach chii kushiihkaweuch aniyuu, kaye chii maayeyimeuch ekw kaa chiiwetishihwaatwaau e pishikuhteyich. 
LUK.20.12	Ekw an kaa tipiyeusiit aniyuu nihtaauchihchikan aschiiyuu miin kutak aapachihaakanh kaa itishahwaat. Anichii maak kaa naanaakachihtaatwaau eukw ekw uyuu kaa mishwaakanihkaataatwaau, ekw maak kaa wiiwepinaatwaau. 
LUK.20.13	Ekw an kaa tipiyeusiit aniyuu nihtaauchihchikan aschiiyuu chii maamituneyihtam taan chipaa chii ihtuu. Chek kaa iteyihtahk, ‘Nika itishahwaau niya tipiiwe nikus kaa saachihak. Chika chisteyimeuch waapamaatwaawenich.’ 
LUK.20.14	Eukw maak kaa ihtit. Anichii kaa naanaakachihtaatwaau iskutak wiyaapamaatwaau chii itituuch, ‘Eukw uyuu an kuuchimaaminuu ukusisa. Uyuu nihtaauchihchikan aschiiyuu wiya chika aashuumiyaakanuu. Nipahaataau. Ekw maak uyuu utaschii chiyaanuu che tipiyeusiyuuhkw.’ 
LUK.20.15	Ekw maak kaa wiiwiitishinaatwaau anit uhchi shuuminaahtikw nihtaauchihchikan aschiihch kaa nituu nipahaatwaau.”
LUK.20.15	Ekw Jesus kaa kakwechimaat aniyuuh kaa tipaachimushtuwaat, “Taan maak che ihtuutawaat an uchimaau aniyuu kaa naanaakachihtaayich unihtaauchihchikanh.” 
LUK.20.16	“Kiipaa che chiiwet an uchimaau che nipahaat aniyuuh naapeu ekw che miyaat kutak aweyuu chechii naanaakachihtaayich aniyuu nihtaauchihchikanh.” Iskutak maak anichii iinuuch piyehtahkwaau uyuu, chii iteuch, “Kamaa ekaa wiiskaat chii ispayihch uu.” 
LUK.20.17	Chii kanawaapameu maak ekw kaa itaat, “Taan e itwemakahch maak Chishemanituu utayimuwinihch kaa itashtech,
LUK.20.17	Chii aataweyimeuch kaa waaskaahiikanihchetwaau aniyuu asinii chihchiwe e aapatisiyich e chiihcheyaayich.” 
LUK.20.18	Kaa ati itwet miin Jesus, “Awen maak tahkuhchipayite aniyuu asinii chika piikushin, ekw maak an asinii pahchishinite aweyuu e ihtaayich mitun chika piisiskaweu muyaam yekaau che ishinaakusiyich.”
LUK.20.19	Anichii maak kaa chiskutamaachetwaau wiishuwewiniyuu ekw maak anichii kaa niikaanapitwaau ayimiheuchimaauch tiiwehch chii wii maakuneuch Jesus. Wesh chii chischeyimeuch wiyawaau e chii aayimuumikutwaau kaa wiihtamiyich aniyuu chischinuhamaacheu tipaachimuwiniyuu. Mikw maak namui uhchi maakuneuch e chii kushtaatwaau aniyuu iinuuh. 
LUK.20.20	Ekw mikw kaa naanaakachihtaatwaau che ishpish miyupayich chechii maakunaatwaau. Chii itishahweuch maak naapeuh anite Jesus e ihtaayich memehch chechii ishi kakwechimaatwaau, e wii naanituu pisiiwiyaatwaau chechii itweyich chekwaayuu chechii uhchi maakunaatwaau. Ekw maak chii maakunaatwaawenich ekw anite chipaa ituhtaheuch Rome chisheuchimaau e ihtaayich, aniyuu chipaa wiyaaskunikuyuu. 
LUK.20.21	Ekw maak uchii naapeuch kaa kakwechimaatwaau Jesus e itaatwaau, “Chischinuhamaacheu, chichischeyimitinaan chekwaan e itweyin kaye taan e ishi chiskutamaacheyin e taapwemakahch. Kaye chichischeyimitinaan misiwe peyakunihch e iteyimitwaau awenichii, kaye misiwe peyakunihch taapwe e ishi chiskutamuutwaau Chishemanituu utiteyihtamuwiniyuu chechii ishi pimaatisiitwaau. 
LUK.20.22	Ekw maak netuweyimitaahch chechii wiihtamuyaahch, itashteu aa wiishuwewinihch Rome chisheuchimaau chechii miyaakanuut aniyuu shuuliyaayuu kaa chiishiihkamiyich aweyuu.”
LUK.20.23	Jesus maak chii chischeyimeu e wii pishiiwiikut, ekw kaa itaat, “Chekwaan wehchi wii pechi kakwechihiyekw. 
LUK.20.24	Pechi waapahtiikw shuuliyaawaapiskw. Awen maak utaashtamuhkw e nuukuniyich anit kaye awen aniyuu utishinihkaasun kaa masinaateyich.” Ekw maak kaa itwetwaau, “Rome chisheuchimaau Caesar aniyuu utaashtamuhkw kaye wiya anit masinaasuu.” 
LUK.20.25	Jesus chii iteu, “Miyaahkw chisheuchimaau Caesar taan aniyuu wiya tepiyeusiit, kaye maak miyaahkw Chishemanituu taan aniyuu wiya tepiyeusiit.” 
LUK.20.26	Anit maak e waapamikutwaau iinuu, namui uhchii ihtuutaweuch chechii wanipayiyich chekwaayuu e itweyich ati chechii uhchi maakunaatwaau. Naashch chii miskaateyihtamihiikuuch taan kaa ishi nishkweushihiikutwaau, ekw namui miin uhchi chistuuch.
LUK.20.27	Chii pechi naatikuu maak Jesus Sadduceeh. Eukw uchii ekaa uhchi taapwehtahkwaau che wanishkaanaakanuyich eshkw aniyuu kaa nipiitwaau. Ekw maak kaa wii naanituu kachescheyihtahkwaau taan e iteyihtamiyich Jesus uyeyuu, 
LUK.20.28	kaa itaatwaau, “Chischinuhamaacheu, Moses chii masinaham uyuu wiishuwewiniyuu kaa itashteyich, ‘Nipite naapeu, e ihtaayich maak wiichiskweu, ekaa maak uhchi ayaawewaakwenich awaasha, an naapeu wiichishaan chipaa wiichimeyuu aniyuuh wiichiskweu. Ekw maak ayaawaayichen awaasha mwehch wiya aniyaa naapeu e utawaashiimit chipaa ishinaakuniyuu.’ ” 
LUK.20.29	Ekw miin uyuu kaa ishi wiihtamuwaatwaau Jesus anichii naapeuch, “Peyakwaau e chii ihtaatwaau niishwaashch naapeuch, e chii wiichishaanihtutwaau. Ekw an maauch chesheiniyuut kaa niipuut, chek kaa puunipimaatisiit ekaa uhchi ayaawaat awaasha. 
LUK.20.30	Ekw maak an kaa uhchi taahchiskawaat aniyuu ustes eukw an miin kaa wiichimaat aniyaanaa ustes wiichiskwewiyuu. Kaye maak wiya chek chii puunipimaatisiyuu ekaa uhchi ayaawaat awaasha. 
LUK.20.31	Ekw miin an e uhchi taahchiskawaat kaa wiichimaat aniyaa wiichishaan wiichiskwewiyuu. Kaye maak wiya chek chii puunipimaatisiyuu ekaa uhchi ayaawaat awaasha. Ekun pisikw kaa ispayitwaau uchii niishwaashch wiichishaanimaauch, paatish misiwe niishwaashch e tashitwaau kaa wiichimaatwaau aniyuu peyakw iskweu, namui maak waachipeyakw uhchi ayaaweuch awaasha. 
LUK.20.32	Ekw chek an iskweu kaa nipit. 
LUK.20.33	Ekw maak iskutak utihchipayihche chechii wanishkaatwaau anichii kaa nipitwaau, awen che wiichiskweut aniyuu iskweu, wesh misiwe chii unaapemuu aniyuu niishwaashch naapeu.”
LUK.20.34	Ekw Jesus kaa itaat, “Mekwaach anuhchiish e pimaatisiinaanuuhch, naapeu ekw maak iskweu niipuuch maak niipuuhaakanuuch, 
LUK.20.35	mikw maak anite niishtamihch iskutak utihchipayihche che wanishkaanaakanuutwaau anichii kaa tepicheyihtaakusitwaau miin chechii pimaatisiitwaau, namui chika uhchi ihtakun e niipuunaanuuhch kaye e niipuuhiiwaanuuhch. 
LUK.20.36	Wesh mwehch enchilich chika iteyihtaakusuuch uchii namui wiiskaat chika chii puunipimaatisiyuuch. Chishemanituu utawaashiimitutaakuuch anichii che wanishkaatwaau. 
LUK.20.37	Moses chii waapahtiiweu e taapwehtahk miin e pimaatisiyich kaa nipiitwaauh. Wiihtaakun anite Chishemanituu utayimuwinihch Moses kaa waapahtahk muyaam e ishkwaateyich niipisiyaahtikuhch. Ekut waahtaakuhch kaye Moses e chii ishinihkaataat Utipeyihchikeu,
LUK.20.37	Abraham Uchishemanituum, eukun aniyuu yaapach Uchishemanituumiwaau Isaac ekw maak Jacob.
LUK.20.37	Uyuu maak naapeu shaash namui uhchi pimaatisiyuu uyuu mekwaach kaa itwet Moses. 
LUK.20.38	Namui Uchishemanituumitutaakuu Chishemanituu aniyuu kaa nipiyich aweyuuh mikw aniyuu kaa pimaatisiyich. Misiwe pimaatisiyuu iteyimeu Chishemanituu aweyuu, aniyuu eshkw kaa pimaatisiyich utah aschiihch kaye aniyuu shaash kaa nipiyich.”
LUK.20.39	Pasch maak anichii kaa chiskutamaachetwaau wiishuwewiniyuu chii itweuch, “Chischinuhamaacheu, miywaau an kaa itweyin.” 
LUK.20.40	Namui maak miin awen uhchi kuchihtaau chechii kakwechimaat Jesus chekwaayuu.
LUK.20.41	Chii itweu maak Jesus, “Chekwaayuu wehchi itwetwaau awenichii aniyuuh Christ che pechi itishahwaat Chishemanituu anite che uhchiskaanesiyich David e ihtaayich. 
LUK.20.42	David maak uyuu e chii ishi masinahamukupane anite unikamuwinihch,
LUK.20.42	Utipeyihchikeu chii iteu Nitipeyihchikemh, ute pechi apih nihiiwinihch, 
LUK.20.43	paatish chii ashpashihiikwaawenich anichii kaa uhkaatiskwaau. 
LUK.20.44	Mechim David ‘Nitipeyihchikem’ chii ishinihkaateu Utipeyihchikeu. Taanite maak chechii uhchi ukusiitutawaat.”
LUK.20.45	Mekwaach maak e pehtaakut misiwe aniyuu iinuu, Jesus chii iteu aniyuu uchischinuhamuwaakan, 
LUK.20.46	“Yaakwaamiishtuwaahkuch anichii kaa chiskutamaachetwaau wiishuwewiniyuu wesh nituweyihtamuch chechii chisteyimaakanuutwaau. Miyeyihtamuch e pushchishkahkwaau kaa chinwekaniyikwaau akuhpa, kaye miyeyihtamuch e utinischenaakanuutwaau anite e mihchetinaanuyich. Kaye nituweyihtamuch anite maauch e paihtepitwaau chechii apihaakanuutwaau ayimiheukamikuhch, kaye e makushaanuyich chechii apihaakanuutwaau anite e uchimaaupinaanuyich. 
LUK.20.47	Utinamuweuch kaye misiwe taan e ishi tipiyeusiyich kaa paahpeyakuyitwaauh iskweuh kaye maak e ayimihaatwaau chineush ayimihaauch, mikw maak ayimihehkaasuch uyuu e ihtitwaau. Eukunich maak uchii ushte che aahkwaateyihtaakuniyich taan che ishi wiyaaskunikutwaau Chishemanituuh.”
LUK.21.1	Mekwaach maak Jesus e iitaapit anite chisheayimiheukamikuhch, chii waapameu e miisitisiitwaau aweyuu e pachishtinamiyich shuuliyaayuu anit kaa chii pachishtinikanuyich shuuliyaayuu. 
LUK.21.2	Ekw kaye kaa waapamaat e peyakuyich iskweu e manesiyich e pachishtinaayich niishu shuuliyaawaapiskusha. 
LUK.21.3	Chii iteu maak, “Chihchiwe chititinaawaau, aniyuu kaa ishpish pachishtinichet an kaa peyakut iskweu kaa chistimaatisiit etituu mishaayuu wiya upachishtinichewin ishpish anichii kutakach kaa pachishtinichetwaau. 
LUK.21.4	Wesh anichii kutakach kaa pachishtinahkwaau ayuupayuuch aniyuu shuuliyaayuu kaa pachishtinahkwaau. Uu maak kaa peyakut iskweu, aat e manesiit chii pachishtinam misiwe aniyuu ushuuliyaam aniyuu chipaa uhchi pimaachihiisuu.”
LUK.21.5	Pasch anichii chischinuhamuwaakanich chii ayimitutamuch e ishpish miywaashiyich aniyuu chisheayimiheukamikuyuu e miyushiyich asiniih e chii aapachihaakanuyich, kaye aniyuu kaa ishi miywaashiyikwaau miiwewin iinuuch kaa pachishtinamuwaatwaau Chishemanituu. 
LUK.21.6	Jesus maak chii itweu, “Uyuu kaa waapahtamekw chekwaayuu eshkw chika utihchipayuu misiwe che nishuunaatahkwaau. Namui mechim peyakw asinii chika uhchi aakwiihtuupuu kutak asinii aniyuu taan kaa itahaakanuut. Misiwe asiniich kaa ishi aapachihaakanuutwaau kaa ushihtaakanuuhkwaau uyuu waaskahiikan chika niihchiwepinaakanuuch.”
LUK.21.7	Anichii maak chischinuhamuwaakanich chii kakwechimeuch Jesus e itaatwaau, “Chischinuhamaacheu, taaishpish che ispayihch uu. Taanite chechii uhchi chischeyihtamaahch shaash e utihchipayihch e ispayihch uu.” 
LUK.21.8	Jesus maak chii iteu, “Yaakwaamiikw ekaa awen chechii wiyeshimitaakw. Wesh chika mihchetuuch awenichii e takushihkwaau nitishinihkaasuwiniyuu e aapachihtaatwaau e itwetwaau, Eukw niya Christ. Mihchetu maak aweyuu chika wiyeshimeuch. Kaye maak chika itweuch, shaash peshunaakun che ispayihkwaau uyuu chekwaayuu. Ekaawii maak chika uhchi nuushuushkuwaawaauch uchii. 
LUK.21.9	Pehtamekwe e nitupayinaanuuhch, maak e maasihiitunaanuuhch ekaawii chika uhchi sechisinaawaau. Wesh eukuu yaaitei niishtam che ispayihch, mikw maak namui eshkw chika uhchi utihchipayuu e ishkwaapayihch.”
LUK.21.10	Miin kaa ati itwet, “Peyakunihch kaa itiskaanesitwaau awenichii kata maasihiituuch aniyuuh kutak aweyuuh aahchiiuh kaa itiskaanesiitwaauh. Kaye anichii kaa uchimaautwaau kata nitupayihkahtaweuch aniyuu kutak kaa uchimaawiyich. 
LUK.21.11	Kaye misiwe e ispichiskamikaach uu aschii, nanaahkuu anite chika kuihkun kaye chika kauhkataanuu, kaye mistahii e maayaatahkwaau aahkusuwin chika ihtakun. Kaye chika nuukunh chischinuwaapahtiiwewinh e kushtaatikuhkwaau anite chiishikuhch. 
LUK.21.12	Eshkw maak ekaa ispayihkwaau uyuu chekwaayuu, chika maakunikunaawaau ekw che nanehkaachihiikuyekw. Chika ituhtahiikuwaauch utayimiheukamikuwaahch che wiyaaskunitaakuch, ekw che chipahuutaakuch. Kaye chika ituhtahiikuwaauch tipeyihchichesuuh kaye chisheuchimaauh chechii wiyaaskunitaakw niya uhchi e pechi nuushuushkuwiyekw. 
LUK.21.13	Uu maak ihtuutaakuyekwe, ekut che uhchi miyupayekw chechii wiihtamuwekuch miywaachimuwiniyuu anichii uchimaauch. 
LUK.21.14	Niyaakan chipaa wiyeyihtenaawaau ekaa che uhchi aayimeyihtamekw taan che ishi nishkweushihtwaayekw. 
LUK.21.15	Wesh chika wiihtamaatinaawaau taan che itweyekw kaye kachehtaaweyihtamuwin chika miitinaawaau chechii kachehtaaweyihtamuuhtaakusiyekw ayimiyekwe, ekw maak anichii kaa uhkaatitaakuch namui chika chii aanuwehtamuch che itwewekw. 
LUK.21.16	Waawaach chiniichihiikuwaauch, chiichishaanuwaauch chiwaahkumaakanuwaauch, kaye chiwiichewaakanuwaauch chika ituhtahiikuwaauch wiyaaskunicheukamikuhch, chika ihtuutaakuwaauch pasch anit e tashiyekw chechii nipahiikuwekw. 
LUK.21.17	Misiwe awen chika uhkaatikuwaau e nuushuushkuwiyekw. 
LUK.21.18	Mikw maak yaapach chika miyupayinaawaau, namui waawaach peyakwaapechi chistikwaaniyaapiiwaauh chika uhchi wanihtaanaawaau. 
LUK.21.19	Chika ayaanaawaau chihchiwe pimaatisiiwin ekaa nuuhtipuuniyekwe e nuushuushkuwiyekw.”
LUK.21.20	“Iskutak maak waapamekwenich shimaakanishach e waaskaakaapuushtahkwaau Jerusalemiyuu, ekw che chischeyihtamekw shaash e peshunaakuhch che nishuuwanaachihtaakanuuhch. 
LUK.21.21	Ekw maak anichii iinuuch kaa ihtaatwaau anite Judea aschiihch, anite wachiihch chika itishimuuch. Ekw anichii anit Jerusalemihch kaa ihtaatwaau cheshtinuu chika wii nakatamuch aniyuu ihtaawiniyuu. Ekw anichii ekaa mekwaach ihtaatwaawenich anit aniyuu ihtaawiniyuu, ekaawii miin chika uhchi ituhteuch anite. 
LUK.21.22	Eukw maak uu che utihchipayihch iinuuch che waweshihaakanuutwaau aniyuu kaa ishi machituutahkwaau wesh eukuu kaa ishi niikaan wiihtaakuhch che ishi tipipayihch. 
LUK.21.23	Taapwe kata aayimihuch anichii mekwaach kaa kanuweyimaasutwaau kaye anichii kaa nuushaanihaausutwaau aniyuuh e chiishikaayikwaauh. Nuwach chika aayimaniyuu anichii iinuuch utah aschiihch kaa ihtaatwaau. Wesh Chishemanituu utaahkuyuwesuwin mitun chika maahtakushkaakuuch. 
LUK.21.24	Pasch awenich nitupayuuhkumaaniyuu chika aapataniyuu e nipahaakanuutwaau. Ekw kutakach che maakunaakanuutwaau, nanaahkuu aschiihch che ituhtahaakanuutwaau. Ekw anichii ekaa Jewa kaa itiskaanesitwaau mitun tekash kata wii nishuuwanaachihtaauch Jerusalemiyuu, paatish Chishemanituu chistahamaakutwaawenich.”
LUK.21.25	“Chika nuukun chischinuwaapahtiiwewinh anite piisimuhch, tipischipiisimuhch, kaye anite achahkushahch, e wiihtamaakuyekw chekwaan che ispayihch chechii yaakwaamiyekw. Misiwe e itiskaanesit awen utah aschiihch chika sechisuu. Chika sechihiikuuch taan che itihtaakuniyich chihchikamiyuu. 
LUK.21.26	Chika aakweyihtamuch iinuuch e ishpish kushtaachitwaau e maamituneyihtahkwaau taan eshkw che ispayiyich uyeyuu aschiiyuu. Kaye misiwe chekwaan anite chiishikuhch kaa ihtakuhch kata aahchipayuu. 
LUK.21.27	Ekw maak che waapamaakanuut Iinuu Ukusisa e pechi asiit kaskawanishkuhch, tekash e nuukuniyich usuuhkaatisiiwin kaye uchisteyihtaakusuwin. 
LUK.21.28	Iskutak maak chihchipayihche e ispayihkwaau uyuu chekwaayuu, suuhk ishpimihch iitaapikw, wesh shaash peshunaakun che pimaachihiikuyekw.”
LUK.21.29	Ekw Jesus kaa wiihtamuwaat uyuu chischinuhamaacheu tipaachimuwiniyuu e itwet, “Maamituneyimaahkw maa uu misishuuminaahtikw, kaye misiwe nanaahkuu mistikw. 
LUK.21.30	Iskutak wiyaapahtamekw niipisii e nihtaauchihch, chichischeyihtenaawaau shaash e peshunaakuhch che niipihch. 
LUK.21.31	Ekun taapishkuuch e ishinaakuhkwaauh uyuu chekwaayuu kaa aayimuutamaatakuch. Iskutak waapahtamekwe uyuu chekwaayuu e ispayihkwaau chika chischeyihtenaawaau Chishemanituu uchisheuchimaawin naashch taapwe e peshunaakuniyich. 
LUK.21.32	Kuiskw chiwiihtamaatinaawaau, anichii kaa pimaatisiitwaau anuhchiish namui kata uhchi mehchi nipuuch eshkw ekaa tipipayihche misiwe taan chipaa ispayuu. 
LUK.21.33	Kihchikiishikw neshta aschii kata iskwaapayuu mikw maak nitayimuwin namui wiiskaat kata uhchi iskwaapayuu.”
LUK.21.34	“Yaakwaamiikw taan e ishi pimaatisiyekw. Ekaawii utamihiisukw pisikw chechii minihkweyekw maak pisikw chechii miichisuyekw maak pisikw chechii aayimeyihtamekw taan e ishi pimaatisiinaanuuhch, wesh eukw e ihtitwaau kutakach awenichii. An ihtiyekwe chika chii ishinaakun sischikuuch chechii takushiniyaan mekwaach anit ekaa iteyihtamekwe. An maak sischikuuch takushiniyaane, muyaam nakwaakan ekaa peshuweyihtahk awesiis che nakwaasut eukun che iteyihtaakuhch. 
LUK.21.35	Misiwe awen utah aschiihch kaa ihtaat ekaa ayeskuwiite chika pisiiwiikuu takushiniyaane. Yaakwaamiikw maak ekaa kaye chiyawaau chechii pisiiwiikuyekw takushiniyaane. 
LUK.21.36	Yaakwaamiikw. Ekaawii puuniikw e ayimihaayekw e nitutamaayekw chechii yaaichikaapuyekw kaye chechii shaapushkamekw misiwe taan che ispayihch. Kaye maak ekaa chechii aatuweyimitaakw Iinuu Ukusisa iskutak uhchishkuukaapuushtawekwe.” Eukw maak uyuu kaa ishi wiihtamuwaat Jesus aniyuu uchischinuhamuwaakan. 
LUK.21.37	Eshikum chiishikaau maak chii chiskutamaacheu Jesus anite chisheayimiheukamikuhch. Ekw maak e ati utaakushiyich anite aniyuu wachiyuu Olives kaa ishinihkaateyich ekute kaa chii ituhtet, chechii ihtaat aniyuu che tipiskaayich. 
LUK.21.38	Wiipach maak chiyechishepaayaayich, misiwe iinuuch chii ituhteuch anite chisheayimiheukamikuhch chechii nituu nituhtawaatwaau Jesus.
LUK.22.1	Chii peshunaakun maak anit e makusheu chiishikaach kaa chii muwaakanuut ekaa uhpisut aaihkunaau. Eukun an miyaaskaacheu makusheuchiishikaau kaa ishinihkaatech. 
LUK.22.2	Anichii maak kaa niikaanapitwaau ayimiheuchimaauch kaye anichii kaa chiskutamaachetwaau wiishuwewiniyuu chiimuut kaa wii naanituu miskahkwaau taanite chechii uhchi nipahaakanuyich Jesus, wesh chii kushteuch iinuuh wiyesh chechii ihtuutaakutwaau mikw ishi maakunaatwaawenich aniyuu Jesus.
LUK.22.3	Ekw maak aniyuuh peyakw kaa niishushaapuyich uchischinuhamuwaakan Jesus, Judas Iscariot kaa ishinihkaasuyich chii piihchishkaakuyuu machimanituu. 
LUK.22.4	Judas maak chii nakateu Jesus ekw kaa nituwaapamaat aniyuu kaa niikaanapiitwaau ayimiheuchimaau kaye aniyuu kaa naanaakachihtaayich Jewa chisheayimiheukamikuyuu kaa nituu aayimuutamuwaat taanite chechii uhchi wiyeshipachishtinamuwaat Jesus. 
LUK.22.5	Nuwach kiipaa chii sichiyehiikuuch anichii ayimiheuchimaauch aniyuu Judas kaye maak chii niskumuuch chechii kaaniyuuhaatwaau shuuliyaayuu. 
LUK.22.6	Ekw Judas kaa niskumut aniyuu kaa wii itaapachihaakanuut. Ekw maak muush kaa naanituweyihtahk chekwaayuu chechii uhchi maakunaakanuyich Jesus. Anit maak ekaa mihchetu aweyuu chechii chischeyihtamiyich e maakunaakanuyich ekut kaa iteyihtamihiikutwaau chechii maakunaakanuyich.
LUK.22.7	Ekw kaa utihchipayihch an e ishi chiishikaach Jewa iinuuch kaa chii nipahaatwaau maanishchaanisha che makushewaachetwaau. Kaye maak aaihkunaau ekaa uhpisuyich chii asichimuweuch. Uu maak kaa ihtinaanuuhch miyaaskaacheu makushewin chii ishinihkaataakanuu. 
LUK.22.8	Jesus chii chihchitishahweu Peter kaye John e itaat, “Maachiikw nituu ayeskuushtaakw miyaaskaacheu makushaan.” 
LUK.22.9	Chii itikuu maak, “Taanite netuweyihtaman chechii ayeskuushtaayaahch.” 
LUK.22.10	Jesus maak chii iteu, “Iskutak utihtamekwe an ihtaawin, naapeu chika nachishkawaawaau e chii kwaapichet. Eukuu che nuushuushkuwekw taanit aniyuu waaskaahiikaniyuu che piihchekwe. 
LUK.22.11	Ekw che Itekw an naapeu kaa tipiyeusiit aniyuu waaskaahiikaniyuu, ‘Iteu nichischinuhamaachesiiminaan, Taanite e ihtakuhch an e pischisaach anite nipaa wiichimakushemaauch nichischinuhamuwaakanich miyaaskaacheu makushaaniyuu.’ 
LUK.22.12	Ekw che waapahtiitaakw anite ishpimiihtakuhch e mishaayich e pischisaayich shaash misiwe chekwaayuu e ihtakuniyich anite che ishi nitaweyihtaakuniyich. Ekut maak utah che ayeskuushtaayekw an makushaan.” 
LUK.22.13	Chii ituhteyuuh maak uchischinuhamuwaakanh anite kaye chii miskamiyuu misiwe taan kaa ishi wiihtamaakutwaau Jesus. Ekut maak kaa ayeskuushtaatwaau aniyuu miyaaskaacheu makushaaniyuu.
LUK.22.14	Iskutak maak wetihchipayiyich che miichisutwaau Jesus ekw maak uchischinuhamuwaakanh ekw kaa waweyapitwaau. 
LUK.22.15	Chii iteu maak Jesus, “Naashch taapwe nichii pukuseyihtamihiikuun chechii wiichimiichisuumitakuch miyaaskaacheu makushaan eshkw ekaa utihchipayihch che ishi wawiisacheyihtamihiikuyaan. 
LUK.22.16	Chititinaawaau maak, namui miin nika uhchi miichin uu makushaan paatish utihchipayihche taan e ishi nisituhtaakanuuhch e ishi wiihtamaachemakahch uu makushewin anite Chishemanituu uchisheuchimaawinihch.”
LUK.22.17	Chii utinam minihkwaakaniyuu, kaa nanaaskumaat Chishemanituu ekw kaa itaat uchischinuhamuwaakanh, “Utinamukw uu, minihkwekw misiwe e tashiyekw. 
LUK.22.18	Wesh chititinaawaau namui miin nika uhchi minihkwen shuuminaapuu paatish utihchipayihche Chishemanituu uchisheuchimaawin.” 
LUK.22.19	Chii utineu maak aaihkunaau, chii nanaaskumuu maak kaye chii pahkweneu ekw kaa maamiyaat, e itaat, “Eukw uu niyuu e ishi miiwaanuuhch chiyawaau uhchi, muwaahkw uu aaihkunaau, uu maak ihtuutamukw e chischisiitutawiyekw.” 
LUK.22.20	Eukun yaapach kaa ihtuutahk e utinahk aniyuu minihkwaakaniyuu, iskutak kaa chiishi miichisutwaau. Chii iteu, “Uu shuuminaapuu eukw nimihkw, chiyawaau uhchi che ishi shiikanikaatech chechii uhchi miikuyekw e uskaach niskumuwin.”
LUK.22.21	“Iitaapikw maa, awen che wiyeshipachishtinit ekut utah waatapimitihkw miichisuunaahtikuhch. 
LUK.22.22	Kata nipahaakanuu Iinuu Ukusisa aniyuu taan kaa ishi wiishtaat Chishemanituu che ihtuutuwaakanuyich. Mikw maak taapwe kata aahkwaach machipayuu an awen che wiyeshipachishtinaat Iinuu Ukusisaan.” 
LUK.22.23	Ekw uchischinuhamuwaakanh chii kakwechimituyuuh, “Awen maak utah e tashiihkw chipaa wii ihtuutam uyeyuu.”
LUK.22.24	Chii aashiteyimihiituuch maak chischinuhamuwaakanich, awen anit e tashitwaau maauch e ispeyihtaakusit. 
LUK.22.25	Jesus maak chii iteu, “Anichii kaa niikaanishkuwaatwaau ekaa Jewa kaa itiskaanesiyich naashch wii katipeyimeuch uyuuh iinuuh. Uchii maak kaa niikaanishkuwaatwaau uyuuh iinuuh, kaa miyu kanuweyimuwetwaau ishinihkaataakanuuch. 
LUK.22.26	Chiyawaau maak anit e tashiyekw aahchiiuh wesh chipaa iteyihtaakusinaawaau. Awen waa ispeyihtaakusikwe anit e tashiyekw, ekush an awen maauch ekaa uchimaaweyihtaakusit chipaa itahiisuu. Ekw an taan waa niikaanishkaachekwe ekush katawii kuuhpaaneweyihtaakuhiisuu. 
LUK.22.27	Wesh an kaa apit anit miichisuunaahtikuhch uste ispeyihtaakusuu iteyimaakanuu ishpishaat an kaa aapachihaakanuut. Niya maak nichii papaaihtaan utah e ihtaayekw muyaam taapwe aapachihaakan e chii papaaishinaakusiyaan.”
LUK.22.28	“Chiyawaau maak muush ekut kaa ishi pechi papaawiichewiyekw aat anit mekwaach kaa chii aayimihuyaan. 
LUK.22.29	Nuuhtaawii nichii pachishtinamaakw tipeyihchichewiniyuu anite uchisheuchimaawinihch, ekw maak niya che pachishtinamaatakuch 
LUK.22.30	chechii wiichimiichisuumiyekw kaye chechii wiichiminihkwemiyekw nimiichisuunaahtikuhch anite nuuchimaawinihch. Chika apinaawaau kaye chiyawaau chisheuchimaau tehtapuwinh ati che uhchi wiyaaskunekuch kaa niishushaap kaa itiskaanesitwaau Israel iinuuch.”
LUK.22.31	Ekw maak Jesus kaa kweschikaapuushtawaat Simon Peter kaa itaat, “Simon Peter, Simon Peter, machimanituu naashch chiwii ayaaukw. Chii kakwechihcheyimuu chechii kakwechihiisk muyaam e saapupayihiisk chechii ihtuutaask. Chiwii ihtuutaakw taapishkuuch kaa chii ihtuutawaat nihtaauchihchesuu pahkweshikanh e saapupayihaat. 
LUK.22.32	Chichii ayimihchikeshtamaatin maak chii ekaa chechii puuniyin e taapwehtaman. Iskutak maak chiishkwaa kakwechihiiske machimanituu miin maak kaau chii pechi naashiine che yaaichikaapuuhiitwaau chiichishaanich taapwehtamuwinihch ishi.” 
LUK.22.33	Peter chii iteu, “Utipeyihchikeu, mitun nitayeskuwiyin chechii wiicheutaan chipahutuukamikuhch maak chechii nipiyaan kaye niya nipahiikuyine.” 
LUK.22.34	Jesus maak chii iteu, “Chiwiihtamaatin Peter, eshkw ekaa chistute naapepakahaahkwaan anuhchiish che chiishikaach shaash nishtwaau chika nanatayin e itweyin ekaa chischeyimiyin.”
LUK.22.35	Chii iteu maak Jesus, “Iskutak kaa chihchitishahuutakuch namui kuuhchi ayaanaawaau shuuliyaawat maak miiwat maak maschisinh. Chekwaan maak kaa nuuhtepayekw.” Chii iteuch maak, “Namui chekwaan.” 
LUK.22.36	Ekw miin kaa itaat, “Anuhchiish maak ekw netuweyihtaakuhch yaaitei chechii ayaayekw shuuliyaawat kaye maak miiwat kaye maak awen ekaa ayaate nitupayuuhkumaaniyuu, che ataawet utakuhp chechii uhchi utinahk nitupayuuhkumaaniyuu. 
LUK.22.37	Wesh uu wehchi ititakuch kata tipipayuu taan kaa ishi niikaan aayimuumikuyaan anite Chishemanituu utayimuwinihch kaa itashtech,
LUK.22.37	Chii asitachimaakanuu anite e chimutiskuunaanuyich.
LUK.22.37	Uu maak kaa ishi tipaachimikuyaan taapwe kata ispayuu.” 
LUK.22.38	Ekw maak kaa itaatwaau Jesus, “Utipeyihchikeu, nitayaanaan niishu nitupayuuhkumaan.” Jesus kaa itaat, “Ekun.”
LUK.22.39	Chii nakatam maak Jesus aniyuu utenaayuu ekw anite Olives wachiihch kaa ituhtet. Eukw uyuu kaa chii ihtikupane maan. Uchischinuhamuwaakanh maak chii wiicheukuu. 
LUK.22.40	Iskutak maak tekushihkwaau anite Jesus chii iteu aniyuuh uchischinuhamuwaakanh, “Ayimihaakw ekaa chechii shaakuuchihiikuyekw kakwechihiiwewin.” 
LUK.22.41	Chii nakateu maak ekw anite kaa ituhtet wiyesh e wepinaakanuut asinii e ishpishinaakuniyich. Kaa uchihchiihkunapit anite e ayimihaat. 
LUK.22.42	Kaa itwet, “Nuuhtaa, pechi iichenamuu uu taan nipaa ishi wawiisacheyihten, mikw maak chii chititeyihtamuwin chika wii ihtuutaakanuu, namui niya nititeyihtamuwin.” 
LUK.22.43	Ekw enchil kaa nuukushiishtaakut kihchikiishikuhch e uhtuhteyich kaa kaachiichimikut chechii shaapushkahk aniyuu che ishi nachishkahk. 
LUK.22.44	Naashch taapwe chii kushikutehiiskaakuu che ishi nachishkahk. Ekw maak etituu suuhk kaa ayimihaat. Aniyuu maak e ishpish suuhk ayimihaat chek chii chisuu. Chek mwehch mihkuyuu e paapihchikuuniyich anite ishi aschiihch ekun kaa ishinaakuniyich aniyuu e chishuupayit. 
LUK.22.45	Chii pisikuu maak iskutak kaa chiishi ayimihaat. Miin kaau kaa naataat aniyuu uchischinuhamuwaakanh, chekwaayuu kaa nipaayich mitun e chii ishpishihiikuyich umisimeyihtamuwiniyuu. 
LUK.22.46	Jesus maak chii iteu, “Taan e ihtiyekw wehchi nipaayekw. Wanishkaakw che ayimihaayekw ekaa chechii shaakuuchihiikuyekw kakwechihiiwewin.”
LUK.22.47	Mekwaach maak e ayimit Jesus chii uhchi takushiniyuu aweyuu e maausikuhteyitwaau. Peyakw maak aniyuuh kaa niishushaapuyich uchischinuhamuwaakanh, Judas kaa ishinihkaasuyich, chii pechi niikaanihteyuu kaa naatikut ekw kaa uchemikut. 
LUK.22.48	Jesus maak chii iteu aniyuu Judas, “ekute aa che uhchi wiyeshipachishtinit Iinuu Ukusisa e uchemat.” 
LUK.22.49	Chiishpin maak Jesus uchischinuhamuwaakanh kaa waapahtamiyich taan che ispayiyich chii iteuch, “Tepeyihchicheyin, ekw aa che aapachihtaayaahch nitupayuuhkumaanaan.” 
LUK.22.50	Peyakw maak aniyuuh uchischinuhamuwaakanh chii naateyuuh aniyuu chisheayimiheuchimaauh utaapachihaakaniyuuh kaa chimuwepahamuwaat unihiiwin uhtaukaayuu. 
LUK.22.51	Jesus maak chii iteu, “Ekun.” Ekw maak kaa taahtinamuwaat uhtaukaayuu aniyuuh aapachihaakanh, kaa miinuwaachihtaawaat. 
LUK.22.52	Jesus kaa itaat aniyuuh kaa niikaanapitwaau ayimiheuchimaauh kaa nituwaapamikut, kaye kaa maakunawesuu aapatisiitwaau anite chisheayimiheukamikuhch, kaye maak aniyuuh kaa niikaanishkuwaayich iinuuh, “Chekwaan wehchi pechi nituwaapamiyekw taapishkuuch chimutisk kaa chii ihtuutawaakanuut e nituwaapamaakanuut e pechi ayaayekw nitupayuuhkumaanh kaye utaamahiikanaahtikw. 
LUK.22.53	Aat eshikum chiishikaau e chii ihtaayihkw chisheayimiheukamikuhch namui wiiskaat kuuhchi kuchihtaanaawaau chechii maakuniyekw. Ekw maak wetihchipayihch chechii ihtuutamekw taan waa ihtuutamekw mekwaach e suuhcheyihtaakuhch wanitipiskusiiwin.”
LUK.22.54	Ekw maak kaa maakunaatwaau Jesus kaa ituhtahaatwaau anite chisheayimiheuchimaauh wiichiihch. Peter maak waahyuushiish anite utaahch chii pechi nuushuushkaacheu. 
LUK.22.55	Chii kutawaanuuyuu maak anit wiiwiitamihch aniyuu waaskaahiikaniyuu, ekut kaa nihapitwaau anichii kaa nuushuushkaachetwaau. Peter maak chii naateu aniyuuh ekw kaa wiitapimaat. 
LUK.22.56	Kuuhpaaneskweu maak anit e ihtaat chii waapameu Peter e apiyich anite e ishi waashtuweyich aniyuu ishkuteyuu. Yaakwaau maak chii kanawaapameu aniyuuh Peter, ekw kaa itwet, “Uu maa naapeu chii wiicheweu kaye wiya Jesus.” 
LUK.22.57	Peter maak chii iteu e nanatayit, “Namui chitaapwen. Namui nichischeyimaau an naapeu.” 
LUK.22.58	Paatimaa maak kutak aweyuu chii waapamikuu Peter anit e apit, ekw kaa itikut aniyuu aweyuuh, “Ekut kaye chiya kaa wiichihiiweyin anichii kaa wiichewaatwaau Jesus.” “Namui niya,” chii iteu Peter aniyuuh naapeuh, “Namui nichischeyihten chekwaan an kaa ayimitutaaman.” 
LUK.22.59	Ekw maak wiyesh peyakw tipahiikan ishpish miin kutak awen chii itweu, “Mitun nicheshtinaahun uu naapeu kaye wiya e chii wiichewaat Jesus wesh Galileehch kaye wiya uhchiyuu.” 
LUK.22.60	Peter maak chii iteu aniyuuh naapeuh, “Namui nichischeyihten chekwaan an kaa ayimitutaman.” 
LUK.22.61	Ekw maak mekwaach e ayimit chii uhchi chistuyuu naapepakahaahkwaan. Utipeyihchikeuh maak chii kweschikaapuuyuuh kuiskw kaa kanawaapamikut Peter. Ekw maak Peter kaa uhchi chischisit taan kaa itikut Utipeyihchikeu, “Eshkw ekaa chistute naapeu pakahaahkwaan anuhchiish kaa chiishikaach nishtwaau chika itwen ekaa chischeyimiin.” 
LUK.22.62	Kaa wiiwiit Peter kaa nituu maatut, chii mista maatuu maak.
LUK.22.63	Ekw maak anichii kaa maakunawesitwaau kaa naanaakachihaatwaau Jesus chii maayeyimeuch kaye chii utaamuhweuch. 
LUK.22.64	Chii aakuuchaapahkaateuch kaa itaatwaau, “Wiihtamuunaan, awen kaa utaamahuusk.” 
LUK.22.65	Nanaahkuu chii ishi papaashtaameuch.
LUK.22.66	Iskutak maak piyetaapaniyich anichii kaa niikaanishkuwaatwaau iinuuh kaye anichii kaa niikaanapitwaau ayimiheuchimaauch ekw maak anichii kaa chiskutamaachetwaau wiishuwewiniyuu chii nishtuwiyuuch. ekute maak anite kaa ituhtahaakanuut Jesus che nituu chischeyimaakanuut taan chechii ishi wiyaaskunaakanuut. 
LUK.22.67	Chii itikuu maak, “Pechi wiihtamuunaan aahch eukw aa chiya Christ.” Jesus maak chii nishkweushiheu, “Aat wiihtamaatakuch namui chipaa uhchi taapwehtuunaawaau. 
LUK.22.68	Kaye maak chiyawaau kakwechimitakuch awen niya, namui chipaa uhchii nishkweushihiinaawaau. 
LUK.22.69	Mikw maak ekw wetihchipayiyich Iinuu Ukusisa che apit Chishemanituu maauch kaa chisteyihtaakusit unihiiwiniihch itehche.” 
LUK.22.70	Ekw maak misiwe kaa kakwechimikut, “Eukw aa maak chiya Chishemanituu Ukusisa.” Chii nishkweushiheu maak e itaat, “Chititwenaawaau e aawiyaan Chishemanituu Ukusisa.” 
LUK.22.71	Chii itituuch maak, “Ekun ekw, shaash mitun chichii pehtawaanuu taan e itaachimitisut. Namui shaash nituweyihtaakun etituu chechii naanituu chischeyimaakanuut.”
LUK.23.1	Misiwe maak maamuu e tashitwaau chii ituhtaheuch Jesus anite Rome chisheuchimaau e ihtaayich, Pilate kaa ishinihkaasuyich. 
LUK.23.2	Ekw nitamukw kaa ishi mamishimaatwaau e itwetwaau, “Uu maa naapeu nimiskawaanaan e machikacheschimaat nitiiniiminaanh, e chistahamuwaat chechii chiishiihkawaayich chisheuchimaau shuuliyaayuu kaye e wiihtamuwaat wiya e aawit Christ, chisheuchimaau e itahiisut.” 
LUK.23.3	Pilate maak chii kakwechimeu e itaat, “Chiya aa Jewa iinuuch uchisheuchimaamuwaau.” Jesus maak chii nishkweushiheu e itaat, “Ekun e itweyin.” 
LUK.23.4	Ekw Pilate kaa itaat aniyuuh kaa niikaanapitwaau ayimiheuchimaauh kaye aniyuuh iinuuh anit kaa maausikuyich, “Namui mitun nimiskamuwaan machihtwaawiniyuu chechii ayaat uu naapeu.” 
LUK.23.5	Ekut etituu suuhk kaa wii taapwetwaau e itwetwaau, “Uu naapeu machipayihtaasuu taan e ishi chiskutamaachet misiwe e ishpishaayich Judea aschiiyuu. Galileehch chii uhchi chihchipayihtaau e chiskutamaachet ute maak chii ishi chiskutamaacheu Jerusalemihch.”
LUK.23.6	Iskutak maak kaa pehtahk aniyeyuu Pilate, chii kakwechimeu, “Galileehch aa uhchiyuu uu naapeu.” 
LUK.23.7	Iskutak maak chescheyihtahk Pilate Galileehch e uhchiikupanen Jesus ekw kaa itishahwaat Herod e ihtaayich wesh Galilee aschiihch chii chisheuchimaawiyuuh. Mekwaach maak anit Jerusalemihch chii ihtaau Herod. 
LUK.23.8	Iskutak maak Herod wiyaapamaat Jesus naashch taapwe chii sichiyesuu wesh chii pehtam nanaahkuu e ishi tipaachimaakanuyich kaye shaash naashch taapwe weskach chiwii waapamekupane. Chii pukuseyihtam kaye chechii waapamaat Jesus e ihtuutamiyich maamishkaach chekwaayuuh. 
LUK.23.9	Iskutak piyesuwaakanuyich Jesus, Herod chineush memehch chii ishi kakwechimeu. Namui maak wiyesh uhchi ishi nishkweushihiikuu. 
LUK.23.10	Anichii maak kaa niikaanapitwaau ayimiheuchimaauch kaye anichii kaa chiskutamaachetwaau wiishuwewiniyuu chii niipuuch anite suuhk e ayimitwaau nanaahkuu chekwaayuuh e ishi mamishimaatwaau Jesus. 
LUK.23.11	Ekw maak Herod kaye ushimaakanshiimh chii wiyaahuuch Jesus e maayeyimaatwaau kaye aayaahch e ihtuutawaatwaau e pushchishkamutiyaatwaau akuhpiyuu e miywaashiyich. Ekw maak Herod kaau kaa chiiwetishihwaat Jesus, Pilate e ihtaayich. 
LUK.23.12	Ekut maak anit iskunaak kaa uhchi wiichewaakanitutaatutwaau Herod ekw maak Pilate wesh anite utaahch chii uhkaatituuch.
LUK.23.13	Pilate chii nishtuuneu aniyuuh kaa niikaanapitwaau ayimiheuchimaauh, Jewa iinuuh kaa niikaanishkuwaayich kaye aniyuuh iinuuh anit kaa ihtaayich chechii ayimihaat. 
LUK.23.14	Ekw kaa itaat, “Chichii peshuwaawaau uu naapeu utah e ihtaayaan e Itekw e chii machikacheschimaat iinuuh e itaat chechii nishkuushtuwaayich chisheuchimaau. Nichii nituu chischeyimaau utah uhchishkuu e ihtaayekw namui maak nimiskamuwaan taan kaa ishi machituutamukwe. 
LUK.23.15	Herod kaye namui uhchi miskamuweu kaa machituutamiikwen, wesh miin kaau chii pechi chiiwetishiheu. Uu naapeu namui chekwaayuu uhchi machituutam chechii uhchi iteyihtaakuniyich chechii nipahaakanuut. 
LUK.23.16	Ekw maak nika itashuwaataau chechii papasistehwaakanuut ekw maak che pachishtinak,” ekun kaa itwet Pilate. 
LUK.23.17	Eshikum pipun maak iskutak wetihchipayihch miyaaskaacheu makushewin kaa ishinihkaatech, Pilate chipaa pachishtinekupane peyakw aweyuu e chii chipahwaakanuyich. 
LUK.23.18	Ekw anichii iinuuch kaa ishi maamuu tepwetwaau, “Nipahaahkw Jesus. Barabbas eukw pachishtinaahkw.” 
LUK.23.19	Uu maak naapeu Barabbas chii chipahwaakanuukupane wesh chii chihchipayihtaakupane e machipayihkahtuwaakanuyich chisheuchimaau anit Jerusalemihch. Eyuu maak chii nipahekupane aweyuu.
LUK.23.20	Pilate maak chii wii pachishtineu aniyuu Jesus ekw miin kaa kakwechimaat aniyuuh iinuuh chechii pachishtinaat Jesus. 
LUK.23.21	Ekw maak kaa ishi aashihkwetepwetwaau, “Chiistaaskuhwaahkw, chiistaaskuhwaahkw.” 
LUK.23.22	Eukw ekw nishtwaau Pilate kaa itaat, “Chekw machituutamuwiniyuu maak kaa ihtuutahk uu naapeu aniyuu che uhchi nipahaakanuukupane. Nika itashuwaataau chechii papasistehwaakanuut ekw che pachishtinak.” 
LUK.23.23	Ekw anichii iinuuch yaapach kaa ishi tepwetwaau naashch suuhk e nituweyimaatwaau Jesus chechii chiistaaskuhwaakanuyich. Chii shaakuuchipitamuch maak. 
LUK.23.24	Ekw Pilate nitawaach kaa itwet chechii ihtuutaakanuyich uyuu kaa ishi nituweyihtamiyich. 
LUK.23.25	Kaa pachishtinaat aniyuu naapeu Barabbas kaa ishinihkaasuyich an kaa chihchipayihtaakupane e machipayihkahtuwaakanuyich chisheuchimaauh kaye e chii nipahiiweyikupanen. Ekw anichii iinuuch kaa pachishtinamuwaakanuutwaau chechii ihtuutuwaatwaau Jesus taan kaa wii ihtuutuwaatwaau.
LUK.23.26	Mekwaach maak e ati pimuhtahaatwaau Jesus anite che chiistaaskuhwaakanuyich, chii nachishkaweuch naapeu Simon e ishinihkaasuyich, Cyrene ihtaawinihch e uhchiyich, mekwaach utenaahch e wii pechi ituhteyich. Chii maakuneuch maak kaa miyaatwaau aniyuu aashiteyaahtikw chechii wanikaatihwaayich, ekw kaa ati nuushuushkuwaayich Jesus. 
LUK.23.27	Mihchetu maak aweyuu chii nuushuushkaakuu Jesus kaye iskweuh chii maatutaakuu kaye chii muushkuwaatikuu. 
LUK.23.28	Ekw Jesus kaa kweschikaapuushtawaat aniyuu iskweuh kaa itaat, “Chiyawaau iskweutikw Jerusalemihch kaa uhchiyekw, ekaawii muushkuwaasikw, chiyawaau muushkuwaatisikw, kaye chitawaashiimuwaauch muushkuwaataahkuch. 
LUK.23.29	Wesh eshkw etituu chika aayiman ekut maak che iinaanuuhch, ‘Shaweyihtaakusuuch anichii iskweuch ekaa nihtaa uhchi ayaawaatwaau awaasha, anichii ekaa nihtaa uhchi nuushaanihaausutwaau.’
LUK.23.30	Che ishpish aayimihch maak uu che nanehkaateyimunaanuuhch chika nituweyihtamuch awenichii teyakuch chechii pachishtahukutwaau wachiih maak chechii akunahukutwaau wachiisha ishpish wii chechii wawiisacheyihtahkwaau. 
LUK.23.31	Wesh uu e ishpish ihtakuhch nanehkaateyimuwin mekwaach e chikaskaahtikuut mistikw taan che ishpish ihtakuhch nanehkaateyimuwin paahkuhtakuute.” Ekun kaa itaat Jesus aniyuuh iskweuh kaa muushkuwaatikut.
LUK.23.32	Chii niishuuch maak chimutiskach kaye wiyawaau e ituhtahaakanuutwaau anite che asichinipahaakanuutwaau Jesus nipahaakanuyichen. 
LUK.23.33	Iskutak maak wetihtahkwaau aniyuu wachiishiyuu, Ushtikwaanikan kaa ishinihkaateyich, ekut kaa chiistaaskuhwaatwaau Jesus aashiteyaahtikuhch. Ekw aniyuuh niishu chimutiska patutesiish anit, iituu e ihtaat chii akuchiniyuu. 
LUK.23.34	Ekw Jesus kaa itwet, “Nuuhtaa, wepeyihtamuuch, wesh namui chischeyihtamuch taan e ihtitwaau.” Ekw anichii shimaakanishach kaa chaahkahuututwaau, ekut kaa uhchi wiyeyihtahkwaau aweyuu che ayaayich aniyuuh uchekwaanimiyuuh. 
LUK.23.35	Chii naaniipuuch anite awenichii e kanawaapitwaau e maayeyimikuyich aniyuu Jewa iinuuh kaa niikaanishkuwaayich e itweyich, “Chii wiichiheu kutak aweyuuh, kata wiichihiisuu maak taapwe Christ e aawiikwe, aniyuu Chishemanituu kaa wiyaapamaat.” 
LUK.23.36	Shimaakanishach kaye chii maayeyimeuch Jesus, ekw kaa naataatwaau peshuch kaa wii minihaatwaau e wiishikaakamiyich shuuminaapuuyuu. 
LUK.23.37	Chii iteuch kaye, “Wiichihiisuu maak taapwe e aawane Jewa uchisheuchimaamuwaau.” 
LUK.23.38	Chii chikamuhtaakanuyikupane maak masinahiikanishiyuu utaashiteyaahtikumihch anit ishpimiishiish Jesus ustikwaanihch e itashteyich, “Eukw uyuu Jewa iinuuch uchisheuchimaamuwaau.”
LUK.23.39	Peyakw an chimutisk anit kaa chiistaaskuhwaakanuut kaye wiya chii maayeyimeu Jesus e itaat, “Namayeu aa maak chiya Christ. Wiichihiisuu, kaye maak niyaan, wiichihiinaan.” 
LUK.23.40	An maak kutak chimutisk kaa nishkweushihaat aniyuu wiichichimutiska e itaat, “Namui aa chikushtaau Chishemanituu. Chichii ishi wiyaaskunikunaanuu taapishkuuch wiya e ishi wiyaaskunaakanuut. 
LUK.23.41	Chiyaanuu maak ishinaakun chechii chiistaaskuhukuyihkw taan kaa ishi machituutamuhkw. Uu maak naapeu namui uhchi machituutam.” 
LUK.23.42	An maak chimutisk chii iteu aniyuu Jesus, “Chischisiitutuuh iskutak takushiniyine e chisheuchimaawiyin.” 
LUK.23.43	Jesus kaa itaat, “Chihchiwe chititin, anuhchiish chika ihtaanaanuu Paradise, anite e miyeyihtaakuhch e ihtaanuuhch.”
LUK.23.44	Wiyesh maak e aapihtaachiishikaach ekw kaa tipischipayihch kaa ati ukaashteyaach misiwe e ishpishaat an aschii. Paatishkaan nishtu kaa ispayihch ekw miin kaa ati waasheyaach. 
LUK.23.45	Anite maak chisheayimiheukamikuhch kaa akutech aakuuyekahiikan tekash chii taaschipayuu. 
LUK.23.46	Jesus maak chii ishi tepweu, “Nuuhtaawii, chiya e ihtaayin nipachishteyimaau nitahchaahkw chechii kanuweyimat.” Iskutak maak uyeyuu kaa itwet ekw kaa nipit.
LUK.23.47	An maak shimaakanishuuchimaau iskutak kaa waapahtahk taan kaa ispayiyich, chii chishtaachimeu Chishemanituu kaye chii itweu, “Cheshtinaash taapwe chii kuiskutaatisiiche uu naapeu.” 
LUK.23.48	Iskutak maak anichii iinuuch kaa pechi kanawaapitwaau kaa waapahtahkwaau taan kaa ispayiyich, chii chiiweuch e utataamaaschikanehusutwaau e waapahtiiwetwaau e ishpish misimeyihtahkwaau. 
LUK.23.49	Misiwe maak anichii iinuuch kaa miyu chischeyimaatwaau Jesus kaye anichii iskweuch kaa papaawiichewaakupunenich Jesus Galileehch uhchi, waahyuushiish anite chii niipuuch e kanawaapitwaau.
LUK.23.50	Chii ihtaau maak anit naapeu Joseph e ishinihkaasut Judea aschiihch, Arimathea e ishinihkaateyich Jewa ihtaawiniyuu e chii uhchiit. Chii kuiskupimaatisiikupane kaye naashch chii miyeyihtaakusikupane uu naapeu, 
LUK.23.51	kaye wiya chii ashuwaapahtamukupane Chishemanituu uchisheuchimaawiniyuu chechii utihchipayiyich kaye chii wiichihiiweu Jewa iinuu e niikaanishkuwaakanuyich. Namui maak uhchi naheyihtamukupane taan kaa ishi wiyeyihtamiyich che ihtuutawaayich Jesus kaye namui uhchi niskumuu chechii ihtuutawaakanuyich aniyuu taan kaa ihtuutawaakanuyich. 
LUK.23.52	Chii nituwaapameu Pilate kaa nitutamuwaat Jesus wiiyuuyuu. 
LUK.23.53	Ekw maak kaa niihtinahk aniyuu miiyuuyuu aashiteyaahtikuhch uhchi, kaa piskweyetinahk machunishihch kaye kaa nituu chiskashtaat anite e chii waatikwaapiskahiikanuyich. Namui maak wiiskaat uhchi aapataniyuu aniyuu kaa waatikwaapiskahiikanuyich anite kaa ashtaawaat Jesus wiiyuuyuu. 
LUK.23.54	Eukw uu e chiishikaach kaa chii ayeskuwiihkaakanuuhch miyaaskaacheu makushewin kaye maak shaash chii peshunaakun che Jewa ayimiheuchiishikaach.
LUK.23.55	Anichii maak iskweuch Galileehch kaa uhchi wiichewaatwaau Jesus chii wiicheweuch aniyuuh Joseph. Chii waapahtamuch maak aniyuu chiipaikamikuyuu kaye taan kaa itashtaakanuyich Jesus wiiyuu anite. 
LUK.23.56	Ekw maak kaa chiiwetwaau kaa nituu ayeskuushtaatwaau aniyuu kaa wiihchimaakusiyikwaau mashkushuu kaye tuuminikan aniyuuh che aapachihtaatwaau e miyuhkahkwaau aniyuu miiyuuyuu. Aniyuu maak Jewa utayimiheuchiishikaamiyuu chii aasteyeskusiyuuch wesh ekun kaa ishi itashuwaataakanuutwaau Chishemanituu ukacheskwewinihch che ihtiwaakupanenich.
LUK.24.1	Niishtam maak e chiishikaayich aniyuu e tuushteyich naashch maak wiipach e chechishepaayaayich anichii iskweuch chii ituhtataauch anite kaa waatikwaapiskahiikanuyich aniyuu kaa ayeskuushtaatwaau e wiihchimaakusiyikwaau chekwaayuu chechii tuuminahkwaau aniyuu miiyuuyuu. 
LUK.24.2	Kaa takushihkwaau maak anit kaa waatikwaapiskahiikanuyich shaash chii iichetihtipinaakanuyikupanen aniyuu asinii anit kaa chipishimaakanuyich ishkwaahtemihch. 
LUK.24.3	Kaa piihchetwaau anite namui maak uhchi miskamuweuch Utipeyihchikeu Jesus wiiyuuyuu. 
LUK.24.4	Mekwaach maak e maamituneyihtamihiikutwaau uyeyuu chiihtihtawii chii uhchi niishiyuu naapeuh e waashtuweyikwaau uchekwaanimiyuu. 
LUK.24.5	Ekw naashch kaa sechisitwaau kaa ati utihtipayihutwaau anite ishi aschiihch, kaa itikutwaau aniyuu naapeuh, “Chekwaan wehchi naanituwaapamekw an kaa pimaatisiit utah kaa nipiyich e ihtaayich. 
LUK.24.6	Namui ihtaau utah. Wesh chii wanishkaau. Chichischisinaawaau aa taan kaa ititaakw mekwaach Galileehch kaa ihtaat, 
LUK.24.7	e chii ishi niikaan itaachimitisut, ‘Kata pachishtinaakanuuch umachihtwaauch Iinuu Ukusisa chechii chiistaaskuhwaatwaau, ekw maak chii nishtu chiishikaayiche miin kata wanishkaau.’ ” 
LUK.24.8	Ekw maak anichii iskweuch kaa uhchi chischisitwaau Jesus taan kaa itweyich.
LUK.24.9	Chii nakatamuch maak anichii iskweuch aniyeyuu kaa waatikwaapiskahiikanuyich, kaa chiiwetwaau ekw kaa waawiihtamuwaatwaau aniyuuh kaa peyakushaapuyich chischinuhamuwaakanh kaye misiwe aniyuuh kutak aweyuu kaa chii waawiichewaayich Jesus misiwe taan kaa ispayiyich. 
LUK.24.10	Eukunich uchii iskweuch uyuu kaa ishi waawiihtamuwaatwaau aniyuu apastalach, Mary Magdalene ekw maak Joanna kaye maak Mary, aniyuu James ukaawii kaye kutak iskweuh aniyuuh kaa wiicheukutwaau anite kaa ituhtetwaau. 
LUK.24.11	Ekw mikw anichii apastalach namui uhchi taapwehtaweuch aniyuuh iskweuh, nanatayaachimuuch, e chii iteyimaatwaau. 
LUK.24.12	Peter maak chii ispahtaau anite kaa waatikwaapiskahiikanuyich ekw kaa nuwekaapuut chechii piihteyaapahtahk. Mikw maak aniyuuh machunisha kaa piskweyetinaakanuyich chii waapahtam. E ati chiiwet maak chii maamituneyihtamihiikuu taan kaa ispayiyich.
LUK.24.13	Ekw maak e peyakuhch an e chiishikaach niishu chischinuhamuwaakanich chii ituhteuch anite ihtaawiniyuu Emmaus kaa ishinihkaateyich. Wiyesh maak niishwaashch aschiiyuu tipahiikanh chii ishpishinaakuniyuu Jerusalemihch uhchi. 
LUK.24.14	Chii ayimitutamuch maak mekwaach e pimuhtetwaau misiwe chekwaayuu taan kaa pechi ispayiyich. 
LUK.24.15	Mekwaach maak e ayimihiitutwaau chii utihtikuuch Jesus kaa ati wiicheukutwaau. 
LUK.24.16	Namui maak uhchi miyaakanuuch chechii nisituunuwaatwaau aweyuu aniyuu. 
LUK.24.17	Ekw kaa kakwechimikutwaau, “Chekwaan uu kaa ayimitutamekw mekwaach e pimuhteyekw.”
LUK.24.17	Chii chipihchikaapuuch maak naashch e macheyihtamuunaakusitwaau. 
LUK.24.18	Ekw an peyakw Cleopas e ishinihkaasut kaa nishkweushihaat e itaat, “Eukw aa chiya mikw peyakushiyin anit Jerusalemihch ekaa chischeyihtaman uyuu chekwaayuuh taan kaa ispayihkwaau namui naashch weskach.” 
LUK.24.19	Ekw kaa kakwechimikutwaau, “Chekwaayuuh maak aniyuu kaa ispayihkwaau.” Ekw kaa tipaachimushtuwaatwaau misiwe taan kaa ihtuutawaakanuyich Jesus, Nazareth kaa uhchiyich e itaatwaau, “Uu Jesus chii uchischiwehiichesuu. Chishemanituuh ekw maak aniyuu iinuu chii iteyihtamiyuu misiwe aniyuu chekwaayuuh kaa ihtuutahk kaye aniyuu kaa ishi wiihtahk naashch e chii suuhcheyihtaakuniyikwaau. 
LUK.24.20	Chii pachishtinikuu kaa niikaanapitwaau ayimiheuchimaauh kaye aniyuuh iinuuh kaa niikaanishkuwaatwaau chechii nishuuwanaachimaakanuut. Kaa niskumutwaau chechii nipahaakanuyich ekw maak kaa chiistaaskuhwaatwaau. 
LUK.24.21	Nichii pukuseyimaanaan maak wiya chechii pimaachihaakupane Israel iinuuh. Eukw maak uu anuhchiish nishtu chiishikaau misiwe kaa ishpish ispayihch uu. 
LUK.24.22	Ekw maak utah miin pasch anichii iskweuch anit e tashiyaahch chii miskaashtaakusuuch taan kaa itaachimutwaau, wiipach chechishep chii ituhteuch anite kaa pimishimaakanuyich Jesus. 
LUK.24.23	Namui maak uhchi miskamuweuch wiiyuuyuu. Kaa takushinitwaau chii itweuch e chii nuukushiishtaakutwaau enchil e itikutwaau, ‘Pimaatisiiu wesin.’ 
LUK.24.24	Ekw pasch anit e tashiyaahch chii ituhteuch nete kaa pimishimaakanuyich. Taapwe maak ekun kaa ishinaakuniyich taan kaa itaachimuyich aniyuu iskweuh. Namui uhchi ihtaayuuh Jesus anite.”
LUK.24.25	Ekw anichii chischinuhamuwaakanich kaa itikutwaau Jesus, “Chiyawaau naapeutikw, taapwe ekaa kaa iteyihtamekw, taanite wehchi ekaa uhchii taapwehtawekuch taan kaa ishi niikaan wiihtahkwaau aniyehkaa uchischiwehiichesuuch. 
LUK.24.26	Taapwe eukun kaa ishi nituweyihtaakuhch chechii ispayikupane, eukw uu Christ chechii wiisacheyihtamukupane kaye anit chechii uhchi chisteyihtaakusit.” 
LUK.24.27	Ekw Jesus kaa chihchi waawiihtamuwaat aniyuuh naapeuh misiwe taan kaa itasinahiikanuyich e aayimuumaakanuut anite Chishemanituu utayimuwinihch. Moses taan kaa itashtaayich e aayimuumikut chii uhchi chihchipayihtaau chek kaa utihtahahk taan kaa ishi masinahamiich e aayimuumikut aniyehkaanaan uchischiwehiichesuuh.
LUK.24.28	Iskutak e ati peshuwaapahtahkwaau aniyuu ihtaawiniyuu Emmaus kaa wii ituhtetwaau ekw kaa ishinaakusit Jesus mwehch che ati saapuhtawehtet. 
LUK.24.29	Chii aayihkamiheuch maak Jesus ekaa etituu chechii chistuhteyich, e itaatwaau, “Ekut utah ihtaah, wesh shaash utaakushuu, shaash wiipach kata tipiskaau.” Ekw Jesus kaa ati wiichewaat e chiiweyitwaau. 
LUK.24.30	Iskutak maak waachimiichisuumaat chii utineu aaihkunaau, chii nanaaskumuu kaye chii pahkweneu ekw kaa maatinamuwaat. 
LUK.24.31	Ekw maak mwehch e aapahiipayikwaau uschiishikuwaau kaa iteyihtahkwaau. Ekw kaa nisituunuwaatwaau Jesus. Sischikuuch maak chii uhchi paasikuwaapameuch. 
LUK.24.32	Ekw maak kaa ititutwaau, “Taapwe chichii miyeyihtenaanuu chitehiinaahch e ati nisituhtamuhkw taanite kaa itwemakaniikupane Chishemanituu utayimuwin anite kaa aayimuumaakanuut kaye taan kaa ishi wiihtamaakuyihkw mekwaach kaa pimuhteyihkw anite meskanaahch.”
LUK.24.33	Chii pisikuuch ekw tiiwehch kaau kaa ituhtetwaau anite Jerusalemihch chechii wiihtamuwaatwaau chischinuhamuwaakanh. Kaa miskawaatwaau aniyuu kaa peyakushaapuyich chischinuhamuwaakanh kaye kutak aweyuu e chii maausikuwiiwaakupanen. 
LUK.24.34	Ekw kaa itikutwaau, “Taapwe wesin chii wanishkaau Utipeyihchikeu, wesh chii nuukushiishtaakuu Simon.” 
LUK.24.35	Ekw kaa wiihtahkwaau wiyawaau taan kaa ispayiyich mekwaach anite kaa pimuhtetwaau meskanaahch kaye maak aniyuu kaa pahkwenaayich aaihkunaau anit kaa uhchi chischeyimaatwaau e aawiyich Jesus.
LUK.24.36	Mekwaach maak e aayimuumaatwaau Jesus, chii uhchi nuukusiyuu mekwesiinuu anit e ihtaatwaau. Ekw kaa itikutwaau, “Chiyaameyihtamukw.” 
LUK.24.37	Ekw naashch kaa kushkupayitwaau kaye chii sechisuuch, Chiipai uu niwaapamaanaan chii iteyihtamuch. 
LUK.24.38	Ekw kaa itikutwaau Jesus, “Chekwaan wehchi naashch mukushkaateyihtamekw kaye wehchi mista aanuwehtamekw. 
LUK.24.39	Pechi kanawaapahtamukw maa nitihchii kaye nisit chechii uhchi cheshtinaahuyekw mitun taapwe niya e aawiyaan. Pechi nituu memetininikw wesh chiipai taapaa ayaau wiyaasuwiniyuu maak uskanh taan e ishi waapamiyekw niya e ishi ayaayaan.” 
LUK.24.40	Iskutak Jesus kaa chiishi ayimit chii waapahtiyeu utihchii kaye usith. 
LUK.24.41	Yaapach maak namui taapwe uhchi taapwehtamiyuu Jesus e aawiyich, kaa ishpish miyeyihtahkwaau kaye kaa ishpish mamukushkaateyihtahkwaau. Ekw kaa kakwechimikutwaau, “Ihtakun aa chekwaan e miichinaanuuhch.” 
LUK.24.42	Kaa miyaatwaau namesa e chii takasuyich. 
LUK.24.43	Kaa naanaakachihaatwaau mekwaach e miichisuyich. 
LUK.24.44	Ekw kaa itikutwaau, “Eukw maak uu kaa ishi waawiihtamaatakuch eshkw mekwaach e chii wiicheutakuch kaa itweyaan, cheshtinaash kata tipipayuu misiwe e ishi aayimuumikuyaan anite Moses uwiishuwewinihch kaye anite umasinahiikaniwaahch aniyehkaa uchischiwehiichesuuch, kaye David unikamuwinihch.”
LUK.24.45	Ekw uyuu kaa ishi wiihtamuwaat chechii piyekasch nisituhtamiyich taan e ishi wiihtamaachemakaniyich Chishemanituu utayimuwinihch. 
LUK.24.46	E itaat, “Itashteu Christ yaaitei che wiisacheyihtamukupane, ekw maak kaau che wanishkaat nipuwinihch uhchi chii nishtuchiishikaayiche. 
LUK.24.47	Ekw maak chipaa waawiihtamuwaakanuuch misiwe e itiskaanesitwaau awenichii chechii kweskaatisiitwaau kaye chechii wepeyihtamuwaakanuutwaau umachihtwaawinawaauh niya pechi naashitwaawenich. Jerusalemihch maak niishtam chika uhchi mishihtepayuu uu che ishi waawiihtaakanuuhch. 
LUK.24.48	Chiyawaau maak chichii waapahtenaawaau taan kaa ispayihch, chechii wiihtamuwekuch kutakach awenichii. 
LUK.24.49	Ekw maak che pechi itishahamaatakuch an Kaa payehchisiit Ahchaahkw aniyuuh Nuuhtaawii kaa itwet cheshtinaash che pechi itishahwaat. Ashuwaapikw maak anite Jerusalemihch paatish chii utihtahukuyekwe suuhcheyihtaakusuwin kihchikiishikuhch kaa uhchipayihch.”
LUK.24.50	Iskutak maak kaa ishi chischinuhtahaat peshuch anite ihtaawiniyuu Bethany kaa ishinihkaateyich, ekw kaa uhpinischeyit e shaweyimaat. 
LUK.24.51	Eshkw maak mekwaach e shaweyimaat ekut kaa uhchi nakataat, kihchikiishikuhch kaa ishi uhpiskaat. 
LUK.24.52	Ekw anichii chischinuhamuwaakanich chii nuuchiishtuweuch Utipeyihchikeu ekw kaau kaa chiiwetwaau Jerusalemihch naashch e miyeyihtahkwaau. 
LUK.24.53	Muush maak chii ihtaauch anite chisheayimiheukamikuhch e maamihchimaatwaau Chishemanituu.
JHN.1.1	Anite maauch niishtam, eshkw ekaa uhchi ihtakuhch chekwaan shaash chii ihtaau Ayimuwin. Chii wiicheweu Chishemanituu kaye wiya chii aau Chishemanituu an Ayimuwin. 
JHN.1.2	Muush chii ihtaau Chishemanituu an maak Ayimuwin kaa ishinihkaasut shaash chii ihtaau kaye chii wiicheweu Chishemanituuh. 
JHN.1.3	Ayimuwinihch ekut misiwe chekwaan kaa uhchi ushihtaakanuuhch. Namui chekwaan uhchi ushihtaakanuu ekaa wiya uhchi ushihtaat Ayimuwin. 
JHN.1.4	Wiya e ihtaat uhchipayuu pimaatisiiwiniyuu, pimaatisiiwinihch maak ekut kaa uhchi waapahtahkwaau awenichii waashtewiniyuu. 
JHN.1.5	An waashtewin chihkaashteu anite wanitipiskusiiwinihch, wanitipiskusiiwin maak namui chii aashtuweham aniyuu waashtewiniyuu.
JHN.1.6	Chii ihtaau naapeu Chishemanituu e chii pechi itishahukut John e ishinihkaasut. 
JHN.1.7	Uu maak John chii pechi takushinuu chechii tipaatutahk waashtewiniyuu ekw maak misiwe aweyuu pehtamiyichenh uyuu miywaachimuwiniyuu chechii taapwehtamiyich. 
JHN.1.8	Namayeu maak wiya John uu waashtewin kaa aayimuutech mikw maak wiya chii pechi itishahwaakanuu chechii tipaatutahk waashtewiniyuu. 
JHN.1.9	Uu waashtewin chii pechi takushinuu utah aschiihch misiwe aweyuuh chechii waashtenamuwaat.
JHN.1.10	Utah aschiihch chii ihtaau Ayimuwin. Aat wiya e chii ushihtaat uyuu aschiiyuu yaapach namui uhchi chischeyimikuu aweyuu iskutak kaa takushinit. 
JHN.1.11	Kaa takushinit utah aschiihch wiya tipiiwe utiiniimh chii pechi nituwaapameu, mikw maak namui uhchi aapateyimikuu. 
JHN.1.12	Aniyuu maak aweyuu kaa utinikut kaye kaa taapweyimikut chii miyeu suuhkaatisiiwiniyuu chechii utawaashiimitutaakuyich Chishemanituu. 
JHN.1.13	Aniyuuh maak kaa taapweyimikut uschi pimaatisiyuuh Chishemanituu e ihtaayich uhchi, namui wii muhch iskweu ekw maak naapeu e ihtaayich uhchi pimaatisiyuuch namui kaye iinuu utiteyihtamuwiniihch uhchi. Taapwe Chishemanituu e ihtaayich chii uhchi uschi pimaatisiyuuch.
JHN.1.14	An maak Ayimuwin iinuu chii ishinaakuhaakanuu. An kaa saakaschineshkaakut chishewaatisiiwiniyuu kaye taapwewiniyuu, chichii wiichimikunuu utah aschiihch. Chichii waapamaanuu maak e chisteyihtaakusit mwehch e ishpish chisteyihtaakusiyich Chishemanituuh aniyuuh Uhtaawiih wesh wiya mikw peyakushuu e Ukusiitutaakut Chishemanituu.
JHN.1.15	John chii wiihtam aweyuu nihaau Jesus e aawiyich. Eyuu maak chii wiihtam e itwet, “Chichischisinaawaau aa kaa aayimuumak awen kaa itweyaan, ‘Chika pechi takushinuu eshkw awen etituu e chisteyihtaakusit ishpishaat niya. Eukw uu Jesus kaa aayimuumak an kaa ihtaat eshkw ekaa uhchi pimaatisiyaan niya.’ ”
JHN.1.16	Aniyuu e saakaschineshkaakut chishewaatisiiwiniyuu misiwe e tashiihkw naashch taapwe chishaweyimikunuu, namui maak nihtaa chika uhchi puuniyuu e shaweyimitahkw. 
JHN.1.17	Chishemanituu chii aapachiheu aniyaanaa Moses chechii wiihtamuwaayich iinuuh uwiishuwewinh. Kaye maak Jesus Christ chii aapachiheu chechii nuukuhtaayich utaapwewin kaye uchishewaatisiiwin. 
JHN.1.18	Namui wiiskaat awen uhchi waapameu Chishemanituu, mikw aniyuu kaa peyakushiyich Ukusisa kaa saachihaat chii ihtuutaakuu chechii chischeyimaakanuut.
JHN.1.19	Jewa tipeyihchichesuuch chii itishahuweuch John anite e ihtaayich Jewa e itiskaanesiyich ayimiheuchimaauh kaye e ayimihewaatisiitwaau Levi iinuuh Jerusalemihch e uhchiyich chechii nituu chischeyimikut wiya e aawiikwe an Christ Chishemanituu kaa pechi itishahwaat chechii pimaachihaayich aweyuuh.
JHN.1.20	John maak kuiskw chii wiihtamuweu e itaat, “Namui, namayeu niya Christ.”
JHN.1.21	Ekw kaa kakwechimikut e itikut, “Awen maak chiya. Elijah aa.” “Namui. Namayeu niya Elijah,” chii iteu John. “Eukw aa chiya an uchischiwehiichesuu nipaa pechi itishahamaakunaan,” chii itikuu. “Namui,” chii iteu John.
JHN.1.22	Ekw miin kaa itaatwaau, “Pechi wiihtamuunaan maataan awen chiya, chechii wiihtamuwachihtwaau anichii kaa pechi itishahuyimihtwaau e wii chischeyimiskwaau awen e aawiyin.”
JHN.1.23	Ekw John kaa itwet, “Eukw an niya kaa chii tipaachimit aniyaanaa uchischiwehiichesuu Isaiah. Chii iteu,
JHN.1.23	Chika takushinuu awen anite pakwaatiskamikaahch e uhtuhtet e ishi tepwet, Ayeskawiihkamuwaahkw Utipeyihchikeu umeskanaam anit che pimuhtet, kuiskumuhtaawaahkw.”
JHN.1.24	Anichii maak Phariseeh kaa pechi itishahukutwaau chii kakwechimeuch John, 
JHN.1.25	“Chekwaan maak wehchi siikahaahtaacheyin ekaa e aawane Christ maak Elijah maak an uchischiwehiichesuu.”
JHN.1.26	Ekw John kaa itaat, “Chit siikahaahtaatinaawaau nipiihch, chiwiichikaapuushtaakuwaau maak anit awen ekaa chischeyimekw. 
JHN.1.27	Uu maak eshkw che takushihk wiya uste chisteyihtaakusuu ishpish niya, namui waawaach nitepicheyihtaakusin chechii aapihkunamuch umaschisiniyaapiih.”
JHN.1.28	Anite maak Bethany kaa ishinihkaatech ihtaawin ekute kaa ispayihch uu, anite itehche waapanuutaahch an Jordan siipii anite kaa siikahaahtaachet John.
JHN.1.29	Miin maak aniyuu wiyaapaniyich John chii waapameu Jesus e pechi naatikut, ekw kaa itwet, “Kanawaapamaahkw maa uu naapeu, eukw uyuu Chishemanituu umaanishchaanishimh kaa pechi itishahwaat chechii wepeyihtamuwaakanuyich aweyuuh umachihtwaawiniyuuh. 
JHN.1.30	Eukw maak uu kaa aayimuutamaatakuch kaa ititakuch, ‘Chika takushinuu naapeu, wiya maak etituu kata chisteyihtaakusuu ishpish niya wesh eshkw namui nuuhchi pimaatisiiwaan shaash chii ihtaau wiya.’ 
JHN.1.31	Namui nuuhchi chischeyimaau awen an, mikw maak nichii pechi takushin chechii siikahaahtaacheyaan nipiihch chechii uhchi chischeyimakut Jesus Israel iinuuh.”
JHN.1.32	John maak chii wiihtam taan kaa ishi waapahtahk e itwet, “Nichii waapamaau Kaa payehchisiit Ahchaahkw muyaam kaa waapasit piyeshiish chii ishinaakusuu kihchikiishikuhch e uhchi pechi aashiitutaakut, ekun kaa itakushiyich anit e ihtaat. 
JHN.1.33	Namui nuuhchi chischeyimaau, mikw maak Chishemanituu an kaa pechi itishahuut chechii siikahaahtaacheuch nipiihch, nichii itikw, ‘An naapeu che waapamat Ahchaahkw e pechi aashiitutaakut anit maak e ihtaat e ihtaayich, eukw an che siikahaahtaachet Kaa payehchisiyich Ahchaahkwa.’ 
JHN.1.34	Nichii waapahten uu kaa ispayihch kaye chiwiihtamaatinaawaau eukw aniyuu Chishemanituu Ukusisa,” chii iteu John.
JHN.1.35	Miin maak aniyuu e chiishikaayich miin chii ihtaau anit John kaye maak aniyuu niishu uchischinuhamuwaakanh. 
JHN.1.36	Iskutak maak wiyaapamaat Jesus e pimuhteyich anite, chii iteu, “Maauyuuh maak Chishemanituu umaanishchaanishimh.”
JHN.1.37	Aniyuuh maak niishu uchischinuhamuwaakanh piyehtaakut uyuu e itwet, chii ati wiicheweuch Jesus. 
JHN.1.38	Jesus maak chii chipihchikaapuu, kaa aapisaapit kaa waapamaat aniyuu e nuushuushkaakut, ekw kaa itaat, “Chekwaan niyaanituwaapahtamekw.” Ekw kaa itaatwaau, “Chischinuhamaachesuu taanite e wiichiyin.”
JHN.1.39	Chii iteu maak, “Aashtamukw pechi kanawaapahtamukw.” Ekw kaa wiichewaatwaau, kaa waapahtamuwaatwaau taanit e wiichiyich. Wiyesh neu chii ispayiyiche e chiishkwaapihtaachiishikaayich. Ekut maak kaa ihtaawaatwaau anit e ihtaayich iskan chiishikaauh.
JHN.1.40	Simon Peter maak wiichishaanh, Andrew kaa ishinihkaasuyich eukw an peyakw kaa pehtawaat John aniyuu e itweyich kaye wiya maak chii ati wiicheweu Jesus. 
JHN.1.41	Tiiwehch maak Andrew chii nituu naanituweyimeu aniyuu wiichishaanh Simon ekw kaa itaat, “Nichii miskuwaanaan aahchin Messiah.” Messiah e iinaanuuhch Christ iinaanuu e itweshtamuwaataakanuuhch. 
JHN.1.42	Ekw kaa ituhtahaat Simon anite Jesus e ihtaayich. Jesus maak chii kanawaapameu aniyuu Simon ekw kaa itaat, “chiya Simon, John ukusisa, Cephas chika ishinihkaasun.” Cephas e itweshtamuwaataakanuuhch Peter maak asinii iinaanuu.
JHN.1.43	Miin aniyuu e ati chiishikaayich Jesus chii iteyihtam Galilee aschiihch chechii ituhtet. Ekute anite kaa miskuwaat Philip ekw kaa itaat, “Pechi papaawiicheu.” 
JHN.1.44	Philip maak anite Bethsaida chii uhchiyuu anite aniyuu ihtaawiniyuu Andrew ekw maak Peter kaa uhchiitwaau. 
JHN.1.45	Philip maak chii naanituwaapameu Nathanael ekw kaa itaat iskutak kaa miskuwaat, “Nichii miskuwaanaan aniyuu Moses kaa aayimuumaat anite wiishuwewinihch, kaye anichii uchischiwehiichesuuch kaa aayimuumaatwaau. Eukuu Jesus, Joseph ukusisa, anite Nazareth kaa uhchiit.”
JHN.1.46	Ekw Nathanael kaa itaat, “Chika chii uhchiyuu aa awen e chisteyihtaakusit anite Nazareth.” Ekw Philip kaa itaat, “Aashtam pechi nituwaapam.”
JHN.1.47	Iskutak maak Jesus wiyaapamaat Nathanael e petaashtamuhteyich chii iteu, “Eukuu chihchiwe Israel iinuu, naashch taapwe kuiskutaatisiyuu.”
JHN.1.48	Nathanael maak chii iteu, “Taanite kaa uhchi chischeyimiyin.” Ekw Jesus kaa ishi nishkuushihaat, “Chichii waapamitin e apiyin shiipaa misishuuminaahtikuhch eshkw ekaa uhchi nituwaapamisk Philip.”
JHN.1.49	Nathanael kaa itaat, “Chischinuhamaachesuu, eukw chii taapwe Chishemanituu Ukusisa, eukw chiya Chisheuchimaau utah Israelihch.”
JHN.1.50	Ekw Jesus kaa itaat, “Chitaapwehten aa an mikw e chii wiihtamaataan e chii waapamitaan shiipaa misishuuminaahtikuhch. Etituu maak eshkw chika waapahten maamishkaach chekwaayuuh.” 
JHN.1.51	Ekw miin kaa ati itwet, “Kuiskw chiwiihtamaatinaawaau, chika waapahtenaawaau kihchikiishikw e aapahiipayihch, ekw maak Chishemanituu utenchilamh e uhpipayitwaau kaye e pechi aashiitutuwaatwaau Iinuu Ukusisa.”
JHN.2.1	Nishtu chiishikaau maak ishpish chii niipuunaanuu anite an ihtaawin Cana kaa ishinihkaatech anite Galilee aschiihch kaa ihtakuhch. Ekute anite kaa ihtaayich Jesus ukaawiih. 
JHN.2.2	Jesus ekw maak aniyuu uchischinuhamuwaakanh kaye wiyawaau chii wiishaamaakanuuch aniyuu e niipuunaanuyich, 
JHN.2.3	Iskutak maak misiwe kaa chistaakanuuhch an shuuminaapuu, Jesus chii itikuu ukaawiih, “Shaash nuuhtepayuuch shuuminaapuuyuu.”
JHN.2.4	Jesus maak chii iteu, “Iskweu, chekwaan wehchi wiihtamuyin an, taapaa eshkw utihchipayuu an nitipahiikan anit che chischeyimakuyaan awen e aawiyaan.”
JHN.2.5	Ekw Jesus ukaawiih kaa itaat aniyuu aapachihaakanh, “Mikw taan che itashumitaakwe eukw aniyuu ihtuutamuwaahkw.”
JHN.2.6	Chii ihtakunh maak anit kutwaashch asiniiyuu puutaih. Paahpeyakw maak uyuuh puutaih wiyesh Niishtunuu maak nishtumitanuu minaakan chechii ispihtaakamihch nipii chii ayaaspishaauh. Jewa iinuuch maak e chishtaapawaachetwaau itaapachihtaauch uyuu nipiiyuu e ihtuutahkwaau taan e itashumikutwaau utayimiheu wiishuwewinawaau. 
JHN.2.7	Ekw Jesus kaa itaat aniyuu aapachihaakanh, “Saakaschinepitaakw nipii utah uyuuh puutaih.” Tekash maak chii saakaschinepitaayuuh. 
JHN.2.8	Ekw miin kaa itaat, “Kwaapahamukw apishiish che ituhtutuwekw an makusheuchimaau.” Eukun kiipaa kaa ihtiyich. 
JHN.2.9	Chii kuchishtam an makusheuchimaau aniyuu nipiiyuu, shaash maak shuuminaapuuhch chii itaakamiyuu. Namui uhchi chischeyihtam taanite kaa uhchipayiyich aniyuu shuuminaapuuyuu. Anichii maak wii aapachihaakanich aniyuu nipiiyuu kaa kwaapahahkwaau chii chischeyihtamuch wiyawaau taanite kaa uhchipayiyich aniyuu shuuminaapuuyuu. Ekw an makusheuchimaau kaa wiishaamaat aniyuu uschinaapewaan, 
JHN.2.10	kaa itaat, “Misiwe awen e makushet, aniyuu maauch e miywaayich shuuminaapuuyuu niishtam pimipayihtaau, ekw iskutak e ati miyuhkasuyich aniyuu kaa wiishaamaat, ekw aniyuu ekaa kaa wiihkaniyich shuuminaapuuyuu pemipayihtaat. Chiya maak chekwaan wehchi maahchishtai pimipayihtaayin an kaa miywaach shuuminaapuu.”
JHN.2.11	Ekut maak anit Canahch anite Galilee aschiihch, niishtam kaa maamishkaach ihtit Jesus, ekut kaa nuukuniyich uchisteyihtaakusuwin. Ekut maak kaa uhchi taapweyimikut uchischinuhamuwaakanh.
JHN.2.12	Ekw Jesus kaye maak ukaawiih ekw maak wiichishaanh kaye aniyuu uchischinuhamuwaakanh chii ituhteuch anite ihtaawiniyuu Capernaum kaa ishinihkaateyich, ekute anite kaa ihtaatwaau. Namui mikw naashch mihchetu chiishikaau uhchi ihtaauch anite.
JHN.2.13	Shaash maak chii peshunaakuniyuu Jewa iinuuch kaa chii makushetwaau, miyaaskaacheu makushewin kaa ishinihkaateyich, ekw anite Jerusalemihch kaa ituhtet Jesus. 
JHN.2.14	Anite maak chisheayimiheukamikuhch che ati piihchet, chii waapameu naapeuh e ataaweyitwaauh mistusa kaye maanishchaanisha kaye piyeshiisha, kaye aniyuu kaa miishkutuunaayich shuuliyaau e apiyich anite. 
JHN.2.15	Ekw kaa ushihtaat pishishtehiikaniyuu apisiyuu e aapachihtaat, ekw kaa wiiwiitishihwaat aniyuuh kaa ataaweyitwaau kaye aniyuu awesiisa anit chisheayimiheukamikuhch, taapishkun aniyuu maanishchaanisha kaye aniyuu mistusa. Chii kwetipuwepinamuweu kaye umiichisuunaahtikuyuuh aniyuu kaa miishkutuunamiyich shuuliyaayuu, kaa aschewepinamuwaat aniyuu ushuuliyaamiyuu. 
JHN.2.16	Chii iteu maak aniyuu piyeshiisha kaa ataawaacheyitaauh, “Maachiikw wiiwiihtahaahkuch nete anichii. Nuuhtaawii uyuu wiichi, namayeu uu ataawaaukamikw. Ekun ekw ishpish ataawekw chekwaan utah.” 
JHN.2.17	Uchischinuhamuwaakanh maak chii uhchi chischisiyuuh anite masinahiikanihch kaa itashteyich,
JHN.2.17	Mitun nika shaakuuchihiikuun naashch e saachihtaayaan chiwaaskaahiikanim.
JHN.2.18	Ekw aniyuuh kaa niikaanishkuwaayitwaauh Jewa iinuuh kaa pechi nituwaapamikut, kaa itikut, “Awen kaa itashumisk an kaa ihtuutaman, chekw maamishkaach ihtuwin chechii waapahtiyaahch taapwe Chishemanituu e chii itashumisk chechii ihtuutaman an kaa ihtuutaman.”
JHN.2.19	Ekw Jesus kaa ishi nishkuushihaat, “Wanaachihtaakw uu Chisheayimiheukamikw, nishtu chiishikaauh maak ishpish miin kutach nika wiikaapuuhtaan.”
JHN.2.20	Ekw kaa itaatwaau, “Nishtu chiishikaauh aa ishpish shaash miin chika chii wiikaapuuhtaan. Nemitanuu kutwaashch pipun chii tashiihkaakanuu uu chisheayimiheukamikw kaa wiikaapuuhtaakanuuhch.”
JHN.2.21	Wiiyuu aniyuu kaa ayimitutahk Jesus aniyuu kaa itwet chechii wiikaapuuhtaat ayimiheukamikuyuu nishtu chiishikaauh ishpish. 
JHN.2.22	Iskutak maak kaa wanishkaanaakanuut nipuwinihch uhchi, ekw kaa chischisiyich aniyuu uchischinuhamuwaakanh uyuu kaa itwet. Chii taapwehtamuch maak taan e itashteyich Chishemanituu utayimuwinihch kaye taan kaa itweyich Jesus.
JHN.2.23	Mekwaach maak Jesus kaa ihtaat anite Jerusalemihch aniyuu mekwaach kaa makushaanuyich miyaaskaacheu makushaaniyuu, mihchetu aweyuu chii taapweyimikuu wiya taapwe e aawiyit Christ iskutak kaa waapamikut e maamishkaach ihtit. 
JHN.2.24	Jesus maak namui uhchi taapweucheyimeu wesh misiwe aweyuu chii chischeyimeu taan nihaau e iteyihtaakusiyich. 
JHN.2.25	Namui kaye uhchi nituweyihtam chechii wiihtamaakut aweyuu taan e iteyihtaakusiyich aweyuu wesh chii chischeyimeu taan nihaau e iteyihtaakusiyich.
JHN.3.1	Chii ihtaau naapeu Nicodemus e ishinihkaasut, Pharisee chii itapuu kaye eukun an peyakw kaa niikaanishkuwaat Jewa iinuuh. 
JHN.3.2	Peyakwaau maak e tipiskaayich chii nituwaapameu Jesus ekw kaa itaat, “Chischinuhamaachesuu, chichischeyimitinaan chiya chischinuhamaachesuu e chii pechi itishahuusk Chishemanituu. Wesh namui awen chika chii ihtuutam aniyuu maamishkaach ihtuwin chiya kaa ihtuutaman ekaa wiichihiikute Chishemanituu.”
JHN.3.3	Jesus kaa itaat, “Kuiskw chiwiihtamaatin, namui awen chika chii waapahtamuweu Chishemanituu uchisheuchimaawiniyuu paatish miin pimaatisiite.”
JHN.3.4	Ekw Nicodemus kaa itaat, “Taanite miin chechii uhchi pimaatisiit awen shaash e chiishi nihtaauchit. Namui miin chika chii piihcheweu ukaawiih uspayaayihch miin chechii pimaatisiit.”
JHN.3.5	Jesus kaa itaat, “Kuiskw chiwiihtamaatin, namui awen chika chii piihcheu Chishemanituu uchisheuchimaawiniihch paatish nipiihch kaye Ahchaahkuwinihch uhchi pimaatisiite 
JHN.3.6	Misiwe chiniichihiikunuuch e ihtaatwaau chichii uhchi ayaanaanuu uu wiyaas pimaatisiiwin. Mikw maak kaa payehchisiit ahchaahkw e ihtaat uhchi ekut wehchi ayaayihkw Ahchaahkw pimaatisiiwin. 
JHN.3.7	Ekaawii maamishkaateyihtamihiikw uu e ititaan e nituweyihtaakusiyin miin chechii pimaatisiyin. 
JHN.3.8	E yuutihch, mikw anite waa ishiiwech ekute e ishiiwech. Pehtaakun e yuutihch namui mikw chischeyihtaakun taanite nihaau wehchipayihch kaye taanite e ispayihch an e yuutihch. Ekun maak mwehch e ishinaakusit Kaa payehchisiit Ahchaahkw, namui chichischeyimaanuu aweyuu miin che miyaat pimaatisiiwiniyuu.”
JHN.3.9	Nicodemus maak chii iteu, “Taanite maak chechii uhchi ispayihch uu.”
JHN.3.10	Ekw Jesus kaa itaat, “Chiya eukw peyakw kaa chisteyimaakanuut chiskutamaachesuu utah Israelihch, yaapach aa namui chinisituhtuun uu kaa itweyaan. 
JHN.3.11	Kuiskw chiwiihtamaatin. Nitaayimuutenaan taan e ishi chischeyihtamaahch kaye taan kaa ishi waapahtamaahch namui maak yaapach waachipeyakw chiwii taapwehtuunaan. 
JHN.3.12	Namui chitaapwehtuunaawaau e wiihtamaatakuch taan e ispayihch utah aschiihch. Taanite maak chechii uhchi taapwehtamekw wiihtamaatakuche taan e iteyihtaakuhch anite kihchikiishikuhch. 
JHN.3.13	Namui maak awen uhchi uhpiskaau kihchikiishikuhch ishi mikw Iinuu Ukusisa kihchikiishikuhch kaa uhtuhteyich.”
JHN.3.14	Mwehch aniyuu kaa ihtit aniyaa Moses mekwaach pakwaatiskamikaahch kaa ihtaatwaau kaa chikamuhaat chinepukuhkaan mistikuhch misiwe aweyuu chechii waapamaayich, ekun mwehch che ihtuutuwaakanuyich Iinuu Ukusisa. 
JHN.3.15	Ekw maak misiwe awen kaa taapweyimaat che ayaat kaachiche pimaatisiiwiniyuu. 
JHN.3.16	Wesh Chishemanituu e ishpish chii saachihaat misiwe aweyuu utah aschiihch chii miiweu kaa peyakushiyich Ukusisa, misiwe aweyuuh kaa taapweyimaayich ekaa chechii nishuunaatisiyich maak chechii ayaayich kaachiche pimaatisiiwiniyuu. 
JHN.3.17	Wesh Chishemanituu chii pechi itishahweu Ukusisa utah aschiihch chechii pimaachihaayich aweyuuh namui wii chechii pechi nishuuwanaachimaayich.
JHN.3.18	An maak awen che taapweyimaakwe Ukusisimaauh namui chika uhchi nishuuwanaachimaakanuu, an maak awen ekaa che taapeyimaakwe shaash nishuuwanaachimaakanuu wesh namui taapweyimeu aniyuu Chishemanituu kaa peyakushiyich Ukusiyuuh. 
JHN.3.19	Waashtewin chii pechi pachishtinaakanuu utah aschiihch mikw maak uste chii iteyihtamuch awenichii wanitipiskusiiwinihch chechii ishi pimaatisiitwaau ishpish wii waashtewinihch chechii ishi pimaatisiitwaau wesh chii machaatisiyuuch. Eukw maak uyuu che uhchi wiyaaskunaakanuutwaau. 
JHN.3.20	An maak awen kaa machaatisiit uhkaatam aniyuu waashtewiniyuu namui wii naatam wesh namui nituweyihtam chechii nuukuniyich umachaatisiiwin anite e waashteyich. 
JHN.3.21	Mikw maak an awen taapwewinihch kaa ishi pimaatisiit anite e waashteyich ihtaau ekw maak e nuukuniyich taan e ishi nanihiihtuwaat Chishemanituu.
JHN.3.22	Anite Judea aschiihch chii ituhteu Jesus uchischinuhamuwaakan e wiicheukut. Ekute anite kaa ihtaatwaau, Jesus maak chii siikahaahtaacheu. 
JHN.3.23	Kaye wiya John chii siikahaahtaacheu anite Aenon, namui waahyuu anit uhchi Salimihch wesh naashch chii mishaayuu nipiiyuu anite. Muush chii nituwaapamikuu aweyuu e nituweyihtamiyich chechii siikahaahtuwaat, chii siikahaahtuweu maak. 
JHN.3.24	Eukw uyuu kaa ihtit John eshkw ekaa uhchi maakunaakanuut.
JHN.3.25	Pasch maak aniyuuh John uchischinuhamuwaakanh ekw maak kutakach Jewa iinuuch chii machipayuuch e aayimuutahkwaau ayimihewin payehchihiiwewiniyuu. 
JHN.3.26	Chii nituwaapameuch John ekw kaa itaatwaau, “Chischinuhamaachesuu, an naapeu taapishkun kaa ihtaayekw anite waapanuutaahch an Jordan siipiihch, an kaa aayimuumat, anuhchiish kaye wiya siikahaahtaacheu kaye misiwe aweyuuh nituwaapamikuu.”
JHN.3.27	John maak chii nishkweushiheu e itaat, “Namui awen chika chii ayaau chekwaayuu paatish Chishemanituu iteyimikute chechii ayaat. 
JHN.3.28	Chiyawaau maak chichii pehtuunaawaau uu kaa itweyaan, ‘Namayeu niya an Christ mikw maak nichii pechi niikaanitishihukuun niya chechii aayimuumak.’ 
JHN.3.29	Muyaam uschinaapewaan wiya tipeyimeu aniyuu uschiskwewaan. Aniyuu maak uwiichewaakanh an uschinaapewaan, aniyuu kaa wiichihiiweyich ashuwaapamikuu che ishpish takushinit kaye miyeyihtamiyuu iskutak piyehtaakut. Ekun maak mwehch kaye niya e ishpish miyeyihtamaan shaash e ihtaat an kaa pechi itishahukut Chishemanituu. 
JHN.3.30	Iteyihtaakuniyuu maak wiya etituu chechii ati chisteyimaakanuut ekw niya wetaach ekaa chechii ishpish chisteyimikuyaan.”
JHN.3.31	Wesh an ishpimihch kaa uhtuhtet eukw an maauch e ispeyihtaakusit. An aschiihch kaa uhchiit, aschiihch ishi pimaatisiyuu, kaye aschiiyuu aayimuutam. An awen kihchikiishikuhch kaa uhchiit wiya maauch ispeyihtaakusuu. 
JHN.3.32	Wiihtam taan kaa ishi waapahtahk kaye taan kaa ishi pehtahk anite kihchikiishikuhch mikw maak namui aweyuuh taapwehtaakuu. 
JHN.3.33	An awen kaa utinamuwaat taan e itweyich ekut e nuukuniyich e taapwehtahk Chishemanituuh e taapweucheyihtaakusiyich. 
JHN.3.34	An kaa pechi itishahukut Chishemanituu iteu taan e ishi miikut Chishemanituuh chechii itwet kaye mitun tekash piihchishkaakuu Chishemanituu Utahchaahkuyuuh. 
JHN.3.35	Uhtaawiimaau saachiheu Ukusisimaau. Chii miyeu misiwe chekwaayuu chechii wiishuwaatamiyich. 
JHN.3.36	An maak awen kaa taapweyimaat Ukusisimaau ayaau kaachiche pimaatisiiwiniyuu, ekw an awen ekaa kaa nanihiihtuwaat Ukusisimaau namui chika uhchi ayaau kaachiche pimaatisiiwiniyuu. Chishemanituu utaahkuyuwesuwiniyuu chika maahtakushkaakuu.
JHN.4.1	Phariseech chii pehtamuch etituu e mihchetiyich aweyuu e nuushuushkuwaayich Jesus eyuu maak etituu wiya e mihchetiyich aweyuu e siikahaahtuwaat e ishpish John. 
JHN.4.2	Mikw maak namayeu wiya Jesus kaa siikahaahtaachet, uchischinuhamuwaakanh aniyuu kaa siikahaahtaacheyich. 
JHN.4.3	Iskutak piyehtahk Jesus e ayimitutawaakanuut, chii nakatam Judea aschiiyuu ekw Galilee aschiihch miin kaa ituhtet. 
JHN.4.4	Chipaa shaapuhtaweshkam maak Samaria aschiiyuu anite Galileehch e wii ituhtet.
JHN.4.5	Iskutak maak anite Samaria aschiihch e ihtaat, chii utihtam ihtaawiniyuu Sychar e ishinihkaateyich. Peshuch maak utah uyuu ihtaawiniyuu ekut kaa ihtakuniyich aniyuu nihtaauchihchikan aschiiyuu aniyaa Jacob kaa miyaat ukusisa Joseph. 
JHN.4.6	Chii ihtakun anit uhtahiipaan, Jacob uhtahiipaan chii ishinihkaateu. Naashch maak chii ayeskuhteu Jesus, kaa ati waweyapit peshuch anit uhtahiipaanihch. Wiyesh chii aapihtaachiishikaayiche.
JHN.4.7	Naanaacheshiish maak, iskweu, Samaria aschiihch e uhchiit chii pechi kwaapicheu. Jesus kaa itaat aniyuu iskweu, “Pechi miih maa nipiih chechii minihkweyaan.” 
JHN.4.8	Namui mekwaach uhchi ihtaayuuh Jesus uchischinuhamuwaakanh aniyuu wesh anite ihtaawinihch chii ituhteyuuh miichimiyuu e chii nituu utinamiyich.
JHN.4.9	Naashch maak chii kushkupayuu an iskweu aniyuu kaa itikut Jesus ekw kaa itaat, “Jewa naapeu chiya. Niya maak Samaria iskweu niya. Chekwaan wehchi nituweyihtaman chechii minihiitaan.” Namui mitun uhchi papiskaateuch Jewa iinuuch aniyuu iinuuh anite Samaria aschiihch kaa uhchiyich, eukw uyuu wehchii itwet uyuu an iskweu.
JHN.4.10	Chii iteu maak Jesus aniyuuh iskweu, “Chischeyihtamuuhpane chekwaayuu e wii miiwet Chishemanituu kaye chischeyimiyin awen e aawiyaan, chiya chipaa kakwechimin chechii minihiitaan. An maak kaa pimaachihiiwemakahch nipii eukun an chipaa minihiitin.”
JHN.4.11	Ekw an iskweu kaa itwet, “Namui chitayaan aschihkw chechii kwaapahiikaacheyin kaye an nipii mista yaaunaakun anite niihtaahch, taanite maak che uhtahaman an nipii kaa pimaachihiiwemakahch. 
JHN.4.12	Weskach anite utaahch chitaanische waahkumaakanuu Jacob chichii miikunuu uyuu uhtahiipaaniyuu. Chii minihkweu uyuu nipiiyuu kaye ukusisa ekw maak umaanishchaanishimh ekut kaa uhchi minihkweyich. Uste aa chiya chititeyimisun ishpish wii aniyaa chitaanische waahkumaakanuu Jacob.”
JHN.4.13	Jesus maak chii iteu, “Awen kaa minihkwet uyuu nipiiyuu utah, miin chika paahkutaahtam. 
JHN.4.14	Awen maak che minihkwekwe aniyuu nipiiyuu che miyak chechii minihkwet, namui wiiskaat miin chika uhchi paahkutaahtam. Wesh an nipii che miiweyaan kata piihchishkaakuu muyaam e uhchi muuschichuuniyich kata ishinaakuniyuu, eukw maak uu kaa pimaachihiiwemakahch nipii anit chechii uhchi ayaat awen kaachiche pimaatisiiwiniyuu minihkwete.”
JHN.4.15	An iskweu kaa itaat, “Pechi miih uu nipii, ekw maak namui miin nihtaa nika uhchi paahkutaahten kaye namui miin nihtaa nika uhchi pechi takushin utah chechii pechi kwaapicheyaan.”
JHN.4.16	Jesus kaa itaat aniyuu iskweu, “Maachiih, nituwaapam chinaapem. Peshuu utah.”
JHN.4.17	Kaa itwet an iskweu, “Namui nuunaapemin.” Ekw Jesus kaa itaat, “Chitaapwen an kaa itweyin ekaa unaapemiyin. 
JHN.4.18	Niyaayin naapeuch shaash chichii ayaawaauch kaye maak an naapeu anuhchiish kaa wiichimat, yaapach namayeu an chinaapem. Kuiskw chititwen an kaa itweyin.”
JHN.4.19	Ekw an iskweu kaa itaat, “Ekun e iteyimitaan muyaam uchischiwehiichesuu chiya. 
JHN.4.20	Aanische chiwaahkumaakanuuch chii takushinuuch e pechi nituu nuuchiishtuwaatwaau Chishemanituu utah wachiihch. Chiyawaau maak Jewa iinuuch muush ekun e itweyekw, mikw anite Jerusalemihch ekute chechii nuuchiishtuwaakanuut Chishemanituu.”
JHN.4.21	Jesus kaa itaat, “Taapwehtuuh, chika ispayuu eshkw Kuuhtaawiinuu ekaa che uhchi nuuchiishtuwaakanuut utah wachiihch maak anite Jerusalemihch. 
JHN.4.22	Chiyawaau Samaria kaa uhchiyekw, chinuuchiishtuwaawaau Chishemanituu aat maak ekaa chischeyimekw. Niyaan Jewa iinuuch, nichischeyimaanaan Chishemanituu an kaa nuuchiishtuwachiht. Wesh anite Jewa iinuuch e ihtaatwaau ekute che uhchipayihch misiwe awen chechii pimaachihaakanuut. 
JHN.4.23	Wesh shaash peshunaakun, kaye ekun shaash e ispayihch, anichii chihchiwe kaa nuuchiishtuwaatwaau Uhtaawiimaau, ahchaahkuwinihch kaye taapwewinihch ishi nuuchiishtuweuch. Eukw uyuu e ishi nituweyimaat aweyuu chechii ishi nuuchiishtaakut Kuuhtaawiinuu. 
JHN.4.24	Ahchaahkuu Chishemanituu ekw anichii kaa nuuchiishtuwaatwaau yaaitei ahchaahkuwinihch kaye taapwewinihch chipaa ishi nuuchiishtuweuch.”
JHN.4.25	Ekw an iskweu kaa itaat aniyuuh Jesus, “Nichischeyihten aniyuuh Chishemanituu che pechi itishahwaat che takushiniyich. Christ ishinihkaasuyuuh. Takushihke maak misiwe chekwaayuu chika wiihtamaakunuu.”
JHN.4.26	Ekw Jesus kaa ishi nishkweushihaat, “Eukun niya, niya kaa ayimihiitaan.”
JHN.4.27	Ekut kaa uhchi takushiniyich Jesus uchischinuhamuwaakanh, naashch maak chii kushkupayuuch e waapamaatwaau Jesus e ayimihaayich aniyuu iskweu. Yaapach maak namui waachipeyakw uhchi kakwechimeuch chekwaayuu wehchi ayimihaayich aniyuu iskweu kaye namui uhchi kakwechimeuch chekwaayuu kaa aayimuutamiyich.
JHN.4.28	Ekw an iskweu kaa nakatahk aniyuu ukwaapikaakan, kaa chiiwet anite utihtaawinihch ekw kaa itaat aniyuu iinuuh anite kaa ihtaayich. 
JHN.4.29	“Aashtamukw. Che waapamekw an naapeu kaa pechi wiihtamuut misiwe taan kaa ihtuuch. Namayeu kaakaye eukuu Christ aniyuu chipaa pechi itishahweu Chishemanituu.” 
JHN.4.30	Ekw anichii iinuuch kaa wiiwiitwaau anit ihtaawinihch kaa nituu nituwaapamaatwaau Jesus.
JHN.4.31	Mekwaach maak uu, Jesus uchischinuhamuwaakanh chii wii aayihkamihiikuu, “Chischinuhamaachesuu, miichisuu,” e itikut.
JHN.4.32	Jesus kaa itaat, “Nitayaan wesin miichim ekaa chischeyihtamekw.”
JHN.4.33	Ekw kaa kakwechimitutwaau, “Chii petuweu kaakaye awen chekwaayuu chechii miichiyich.”
JHN.4.34	Jesus kaa itaat, “Chechii ihtuutamuch utiteyihtamuwin an kaa pechi itishahuut kaye chechii chiishihtaauch aniyuu kaa ishi nituweyimit chechii ihtuutamuch eukun an mwehch nimiichim e iteyihtamaan. 
JHN.4.35	Chititwenaawaau, ‘Neu piisim ekw yaakw chechii maamuushtinikanuuhkwaauh nihtaauchihchikanh.’ Mikw maak niya, chititinaawaau, nete maa yaakwaau iitaapikw. Mwehch e ishinaakuhch anite kaa nihtaauchihchikaanuuhch shaash e chiishi nihtaauchihkwaau aniyuuh nihtaauchihchikan ekw maak mikw che maamuushtinikanuuhkwaauh, ekun mwehch che ishinaakusitwaau anichii awenich che taapwehtahkwaau miywaachimuwiniyuu pehtahkwaawenich. 
JHN.4.36	An kaa maamuushtinahk aniyuu nihtaauchihchikanh chiishiihkawaakanuu. Mwehch an awen kaa wiichihaat aweyuu chechii ayaayich kaachiche pimaatisiiwiniyuu ekun e ishinaakusit. Ekw maak an kaa nihtaauchihchet kaye an kaa maamuushtinahk aniyuu nihtaauchihchikanh taapishkun che miyeyihtahkwaau wesh taapishkun chii aapatisuuch. 
JHN.4.37	Taapwaanuu kaa iinaanuuhch, ‘Peyakw chikaa nihtaauchihcheu ekw an kutak che maamuushtinahk aniyuu nihtaauchihchikanh.’ 
JHN.4.38	Shaash kutakach chii nihtaauchihcheuch kaye chii mista aapatisuuch anite kaa nihtaauchihchikaanuyich. Ekw maak e itishahuutakuch chechii maamuushtinamekw aniyuu nihtaauchihchikan. Namayeu chiya kaa nihtaauchihcheyin mikw maak yaapach chiwiichihiikuwaan aniyuu kaa itaapatisitwaau.” Ekun kaa itaat Jesus uchischinuhamuwaakanh.
JHN.4.39	Mihchetu Samaria iinuuch anit aniyuu ihtaawiniyuu kaa uhchiitwaau chii taapweyimeuch Jesus. Wesh chii iteu an iskweu, “Misiwe nichii wiihtamaakw taan kaa pechi ihtuuch.” 
JHN.4.40	Iskutak anichii iinuuch anite Samaria aschiihch kaa uhchiitwaau kaa pechi nituwaapamaatwaau Jesus anite uhtahiipaanihch, chii aayihkamiheuch chechii ihtaayich anit e ihtaatwaau. Niishu chiishikaau maak chii ihtaau Jesus anite.
JHN.4.41	Mihchetu maak awenich chii taapweyimeuch Jesus, iskutak piyehtawaatwaau taan kaa itweyich. 
JHN.4.42	Kaa itaatwaau aniyuu iskweu, “Ekw maak tiyaapwehtuwachiht, niyaan wechiihch e chii pehtawachiht, namui mikw chiya e chii itweyin. Ekw maak chiyeshtinaateyihtamaahch wiya eukw chechii pimaachihaat misiwe aweyuuh.”
JHN.4.43	Iskutak maak niishu chiishikaauh kaa ihtaat Jesus anite Samaria aschiihch, ekw anite Galilee aschiihch kaa ituhtet. 
JHN.4.44	Wesh chii itweche Jesus, “Namui chisteyimaakanuu uchischiwehiichesuu anite aniyuu aschiiyuu kaa uhchiit.” 
JHN.4.45	Iskutak maak kaa takushinit anite Galilee aschiihch, anichii iinuuch anite kaa wiichitwaau naashch chii miyeyihtamuch e waapamaatwaau. Kaye wiyawaau chii ituhtewaakupanenich Jerusalemihch mekwaach kaa makushaanuyich anite, misiwe maak chii waapahtamuweuch taan kaa ihtiyich anite.
JHN.4.46	Ekw miin kaau kaa ituhtet anite Canahch Galilee aschiihch kaa ihtakuhch ihtaawin, anite kaa ihtuutahk nipiiyuu chechii shuuminaapuuniyich. Ekut kaa ihtaat naapeu e uchimaaut. An uchimaau chii ihtaayuuh ukusisa, e aahkusiyich, anite maak Capernaum ihtaawinihch chii ihtaayuuh mekwaach. 
JHN.4.47	Iskutak piyehtahk an uchimaau e chii takushiniyich Jesus anite Galilee aschiihch, anite Judea aschiihch e uhtuhteyich, chii nituwaapameu ekw kaa aayihkamihaat chechii ituhteyich anite Capernaumihch, chechii nituu miinuwaachihaayich aniyuu ukusisa, wesh shaash chekaat namui uhchi pimaatisiyuu. 
JHN.4.48	Chii itikuu maak Jesus, “Namui nihtaa chika uhchi wii taapwehtenaawaau paatish waapamiyekwe maamishkaach waapahtiiwewinh e waapahtiiweyaan kaye e ihtuutamaan e maamishkaateyihtaakuhkwaauh chekwaayuuh.”
JHN.4.49	Ekw an naapeu kaa ishi nishkweushihaat, “Utipeyihchikeu, aashtam maa pechi ituhte niwaaskaahiikanimihch eshkw ekaa puunipimaatisiit nikus.”
JHN.4.50	Ekw Jesus kaa ishi nishkweushihaat, “Maachiih nituu chiiwe, chikaa pimaatisiyuu wesin chikus.” Chii taapwehtam maak taan kaa itaakanuut an naapeu, ekw kaa chiiwet. 
JHN.4.51	Mekwaach maak e ishpishipayit e chiiwet, chii nachihiikuu aniyuu utaapachihaakanh ekw kaa itikut, “Shaash miyu pimaatisiyuu chikus.”
JHN.4.52	Ekw an naapeu kaa kakwechihcheyimut taan kaa ishpishichiishikaayich anit kaa uhchi miyu pimaatisiyich aniyuu ukusisa. Ekw kaa itaakanuut, “Utaakushihch, e ishkwaapihtaachiishikaayich ekut kaa puunipayiyich e chishiteunikusiit.” 
JHN.4.53	Ekw an naapeu kaa chischisit ekun nihaau kaa ishpishichiishikaayich kaa itikut Jesus, “Chika pimaatisiyuu wesin chikus.” Ekut maak kaa uhchi taapwehtahk kaye misiwe aweyuu anit e peyakuteusiit ekut kaa uhchi taapwehtamiyich.
JHN.4.54	Eukw maak uyuu niishwaa kaa maamishkaach ihtit Jesus e takushinit anite Galilee aschiihch, anite Judea aschiihch e uhtuhtet.
JHN.5.1	Chii utihchipayuu chek anit kaa chii makushetwaau Jewa iinuuch anite Jerusalemihch, ekute maak anite kaa ituhtet Jesus. 
JHN.5.2	Anite maak Jerusalemihch chii ihtakun anite e uhchi piihchaanuuhch maanishchaanish ishkwaahtem e ishinihkaatech peshuch maak anit chii ihtakun e pakaashimunaanuuhch, Bethzatha chii ishinihkaateu Hebrew e ishi ayiminaanuuhch. Niyaayin chii tahtinh pwaahch e ihtakuhkwaauh anit. 
JHN.5.3	Mihchetu awenich kaa aahkusitwaau ekute anite pwaahchihch kaa pimishihkwaau, anichii ekaa kaa waapahtahkwaau, anichii ekaa chii pimuhtetwaau kaye anichii ekaa kaa nisitusitwaau wiiyuwaahch, e ashuwaapahtahkwaau aniyuu nipiiyuu che ishpish aahtaakamipayiniyich. 
JHN.5.4	Wesh Chishemanituu chii pechi itishahweu utenchilamh chechii chistikwaakamihamiyich aniyuu nipiiyuu chechii aahtaakamipayiyich. Uyuu maak e ispayiyich aniyuu nipiiyuu, an awen taan mikw e itaaspinekwe niishtam e pakashtuwehtet chii miinuwaachihaakanuu. 
JHN.5.5	Chii ihtaau maak naapeu nishtumitanuu yaanaaneu pipun e chii ishpish aahkusit. 
JHN.5.6	Iskutak Jesus wiyaapamaat aniyuu naapeu anit e pimishiniyich, chii chischeyimeu shaash weskach e chii aahkusiyich, ekw kaa kakwechimaat e itaat, “Chiwii miinuwaachihiikusiin aa.”
JHN.5.7	Ekw an naapeu kaa aahkusit kaa itwet, “Namui ihtaau awen chechii pechi ituhtahiit anite mekwaach e aahtaakamipayiyich aniyuu nipiiyuu. Mekwaach e ishpishiihkaasuyaan anite e wii ituhteyaan shaash ihtaau maan awen e pechi aakuschiskuut.”
JHN.5.8	Ekw Jesus kaa itaat aniyuu naapeu, “Pisikuuh, utinh chitashpishimuwin che pimuhteyin.” 
JHN.5.9	Tiiwehch maak chii uhchi miinuwaatisiyuu an naapeu. Chii utinam utashpishimuwin ekw kaa chistuhtet. Chii ayimiheuchiishikaau maak uu kaa ispayihch. 
JHN.5.10	Ekw anichii Jewa iinuuh kaa niikaanishkuwaatwaau kaa itaatwaau aniyuu naapeu kaa miinuwaachihaakanuyich, “Ayimiheuchiishikaau anuhchiish namui itashteu niwiishuwewinaahch chechii tahkunaman chitashpishimuwin e ayimiheuchiishikaach.”
JHN.5.11	Ekw an naapeu kaa miinuwaachihaakanuut kaa itwet, “An awen kaa pechi miinuwaachihiit, eukw an kaa pechi iishit, utinh chitashpishimuwin ekw maak pimuhteh.”
JHN.5.12	Anichii maak Jewa iinuuh kaa niikaanishkuwaatwaau chii kakwechimeuch aniyuuh naapeu e itaatwaau, “Chekw naapeu uu kaa itisk chechii utinamut chitashpishimuwiniyuu ekw maak chechii pimuhteut.”
JHN.5.13	Ekw an naapeu namui uhchi chischeyimeu aweyuu aniyuu kaa miinuwaachihiikut wesh shaash chii chistuhteyuuh Jesus wesaa e chii mihchetinaanuyich anit.
JHN.5.14	Paatimaa maak anite chisheayimiheukamikuhch Jesus chii nachishkaweu aniyuu naapeu kaa miinuwaachihaat ekw kaa itaat, “Nituhtuuh, shaash chimiinuwaatisiin. Ekaawii miin machituut, ekaa netuweyihtamuwane uste e maayaatahch chekwaan chechii ispayin.”
JHN.5.15	An maak naapeu kaa miinuwaachihaakanuut chii chistuhteu e nituu wiihtamuwaat aniyuu Jewa kaa niikaanishkuwaayich Jesus e chii miinuwaachihiikut. 
JHN.5.16	Anichii maak Jewa iinuuh kaa niikaanishkuwaatwaau ekut kaa uhchi chihchipayitwaau e aanimaatwaau Jesus aniyuu uhchi e chii miinuwaachihaayich aniyuu naapeu e Jewa ayimiheuchiishikaayich. 
JHN.5.17	Ekw kaa itikutwaau Jesus, “Nuuhtaawii muush miyutuutam aat e ayimiheuchiishikaayich, kaye niya maak ekun che wii ihtiyaan.”
JHN.5.18	Uyuu Jesus kaa itweyich, anichii Jewa iinuuh kaa niikaanishkuwaatwaau chii iteuch, “Niishtam namui uhchi chisteyihtam e Jewa ayimiheuchiishikaayich ekw miin kaa itwet Chishemanituu e Uhtaawiit. Kaye muyaam taan e ishpish chisteyihtaakusiyich Chishemanituu ekun kaa e iteyimisut. Eukw maak uyuu wehchi etituu nituweyimaatwaau chechii nipahaakanuyich.”
JHN.5.19	Jesus maak chii iteu, “Kuiskw chiwiihtamaatinaawaau, Ukusisimaau namui mikw wiya chika chii ihtuutam chekwaayuu. Uhtaawiimaauh kanawaapameu chekwaayuu e ihtiyich kaye wiya maak ekun e ati ihtit. Mikw taan e ihtiyich Uhtaawiih ekun e ihtit kaye wiya Ukusisimaau. 
JHN.5.20	Wesh Uhtaawiimaau saachiheu Ukusisimaauh kaye waapahtiyeu misiwe taan e ihtit. Chika wiichiheu etituu chechii maamishkaach ihtiyich. Ekw maak che maamishkaateyihtamekw. 
JHN.5.21	Uhtaawiimaau wanishkaaneu aweyuu nipuwinihch uhchi ekw maak maayaat pimaatisiiwiniyuu, ekun kaye nihaau e ihtit Ukusisimaau, miyeu aweyuu pimaatisiiwiniyuu aniyuu waa miyaat. 
JHN.5.22	Uhtaawiimaau namui wiyaaskuneu aweyuu. Wiya tekash chii miyeu Ukusisimaau chechii wiyaaskunicheyich. 
JHN.5.23	Ekw maak misiwe awen che chisteyimaat Ukusisimaau muyaam e ishi chisteyimaat Uhtaawiimaau. An awen ekaa kaa chisteyimaat Ukusisimaau namui chisteyimeu kaye Uhtaawiimaau aniyuu kaa pechi itishahukuyich.”
JHN.5.24	“Kuiskw chiwiihtamaatinaawaau, an awen che pechi nituhtamukwe taan e iteuch kaye taapwehtawaate aniyuu kaa pechi itishahuyich kaachiche kata pimaatisiyuu. Namui kata uhchi wiyaaskunaakanuu wesh nipuwinihch chii uhchi utinaakanuu ekw pimaatisiiwinihch kaa ishi pachishtinaakanuut. 
JHN.5.25	Kuiskw chiwiihtamaatinaawaau shaash e utihchipayihch an tipahiikan uu che ispayihch, shaash maak ispayuu, anichii kaa nipitwaau kata pehtamuweuch Chishemanituu Ukusisa upehtaakusuwiniyuu. Anichii maak kaa pehtawaatwaau kata pimaatisiyuuch. 
JHN.5.26	Wesh wiya Uhtaawiimaau e ihtaat uhchipayuu pimaatisiiwin, miyeu maak Ukusisimaauh kaye wiya e ihtaayich chechii uhchipayiyich pimaatisiiwiniyuu. 
JHN.5.27	Chii miyeu kaye Ukusisimaauh tipeyihchichewiniyuu chechii wiyaaskunicheyich wesh wiya eukw Iinuu Ukusisa. 
JHN.5.28	Ekaawii kushkupayikw, wesh shaash peshunaakun misiwe anichii kaa chiskahaakanuutwaau chechii pehtamuwaatwaau Ukusisimaau upehtaakusuwiniyuu, 
JHN.5.29	ekw maak che wanishkaatwaau nipuwinihch uhchi. Ekw anichii kaa kuiskutaatisiitwaau kaachiche kata pimaatisiyuuch. Ekw anichii kaa machaatisiitwaau chika wanishkaanaakanuuch nipuwinihch uhchi chechii wiyaaskunaakanuutwaau.
JHN.5.30	“Niya maak, namui nuuhchi miikuun niya waa ihtiyaan chechii ihtiyaan, Iskutak e wiyaaskunicheyaan taan e itashumit Chishemanituu ekun e ihtiyaan. Kuiskunaakun maak an e wiyaaskunicheyaan wesh taan e itashumit an kaa pechi itishahuut ekun an waa ihtiyaan.”
JHN.5.31	“Niya maak mikw tipaachimisuyaan e itweyaan e aawiyaan Christ namui nipaa uhchi taapwehtaakun. 
JHN.5.32	Kutak awen ihtaau e pechi tipaachimit e itwet e aawiyuuch Christ, nichischeyihten maak e taapwemakaniyich aniyuu kaa itaachimit. 
JHN.5.33	Chichii itishahwaawaauch awenich anite John e ihtaayich chechii nituchischeyimitwaau taapwe e aawiyuuche Christ. Chii taapweu maak taan kaa ishi tipaachimit John kaa itwet e aawiyuuch aniyuuh kaa pechi itishahwaat Chishemanituu. 
JHN.5.34	Namui iteyihtaakun chechii pechi wiihtamuut awen Christ e aawiyaan, wesh nichischeyimisun awen niya. Mikw ekun uu e itweyaan chechii pimaachihuyekw. 
JHN.5.35	Mwehch waashtenamaakan e chiihkaashtuwech ekun kaa ishinaakusit John tepaachimit. Chichii naheyihtenaawaau mikw weipishchiish chechii muuchicheyihtamekw anite uwaashtuwewinihch. 
JHN.5.36	Chii taapweu John taan kaa itaachimit, mikw maak niya taan e ishi maamishkaach ihtiyaan wetaach chiihkanaakuniyuu nuuhtaawii e chii pechi itishahuut. Wesh Nuuhtaawii nichii miikw suuhkaatisiiwiniyuu chechii maamishkaach ihtuuch chechii uhchi chischeyimakuyaan niya e aawiyaan Christ, wiya Nuuhtaawii e chii pechi itishahut. 
JHN.5.37	Uhtaawiimaau an kaa pechi itishahuut kaye wiya nipechi tipaachimikw. Namui maak nihtaa kuuhchi pehtamuwaanaawaau upehtaakusuwin kaye namui nihtaa kuuhchi waapamaawaau. 
JHN.5.38	Aniyuu utayimuwin namui chiwii kanuweyihtamuwaanaawaau chitehiiwaahch wesh namui chitaapwehtenaawaau wiya e chii pechi itishahuut. 
JHN.5.39	Yaakwaau chinaanituu chischeyihtenaawaau Chishemanituu utayimuwin e iteyihtamekw ekut anit chechii uhchi chischeyihtamekw taanite chechii uhchi ayaayekw kaachiche pimaatisiiwin. Chishemanituu utayimuwinihch ekute tepaachimikuyaan niya e aawiyaan Christ. 
JHN.5.40	Mikw maak namui chiwii pechi naasinaawaau chechii uhchi ayaayekw pimaatisiiwin.”
JHN.5.41	“Namui nitihtuuten chekwaan naapeu chechii uhchi pechi chisteyimit. 
JHN.5.42	Wesh chichischeyimitinaawaau taan e iteyihtaakusiyekw. Namui chisaachihaawaau Chishemanituu anite chitehiiwaahch. 
JHN.5.43	Nichii takushin utah aschiihch Nuuhtaawii e chii pechi itishahuut yaapach maak namui chitaapateyiminaawaau. Kutak awen chii takushinit ekaa Chishemanituu uhchi pechi itashuwaat chipaa Nituhtaawawaau wiya. 
JHN.5.44	Taanite chechii uhchi taapwehtamekw mikw naapeu e wii nanihiiwehekw ekaa wii nanihiiwehekw Chishemanituu. 
JHN.5.45	Ekaawii iteyihtamukw che mamishimitakuch anite Uhtaawiimaau e ihtaat. Moses eukw che mamishimitaakw aat e iteyihtamekw nimiyuututenaan mikw Moses uwiishuwewin e nanihiihtamuwekw. 
JHN.5.46	Taapwe kaa taapwehtawekwe Moses kaye niya chipaa pechi taapwehtuunaawaau wesh niya aniyuu kaa pechi tipaachimit kaa masinahiichet. 
JHN.5.47	Ekw maak ekaa tiyaapwehtamuwekwe aniyuu Moses kaa itisinahiichet, taanite chechii uhchi taapwehtamekw niya nitayimuwin.”
JHN.6.1	Paatimaa anite Jesus chii aashuuham Galilee saakahiikaniyuu. Tiberias saakahiikan chii ishinihkaataakanuu kaye uu Galilee saakahiikan. 
JHN.6.2	Chii mihchetiyuu maak aweyuuh kaa nuushuushkaakut wesh chii wii waapamikuu e maamishkaach ihtit e miinuwaachihaat aweyuuh e aahkusiyich. 
JHN.6.3	Jesus maak chii shaakachuweu wachiyu ekut anit kaa waweyapit uchischinuhamuwaakan e wiitapimaat. 
JHN.6.4	Shaash chii peshunaakuniyuu aniyuu Jewa iinuuch kaa chii makushetwaau Miyaaskaachewin makushewin kaa ishinihkaateyich. 
JHN.6.5	Jesus maak chii aitaapuu kaa waapamaat mihchetu aweyuuh e pechi nituwaapamikut, ekw kaa itaat aniyuu Philip, “Taanite chechii uhtinahk aaihkunaau misiwe chechii ashamahkwaau uchii iinuuch.” 
JHN.6.6	Eukw uyuu kaa ishi kakwechimaat uyuuh Philip mikw e chii wii nituu chischeyimaat taan che itweyikwen aat shaash e chii chischeyihtahk Jesus taan che ihtit.
JHN.6.7	Philip kaa itaat, “Aat mikw apishiish ashamahkw paahpeyakw awen, yaapach uste niishwaau mitaahtumitanuu chipaa ispayuu shuuliyaau aaihkunaau utinaakanuut.”
JHN.6.8	Ekw peyakw aniyuu kutak uchischinuhamuwaakan Andrew, aniyuu Simon Peter wiichiinuu chii iteyuuh, 
JHN.6.9	“Ihtaau utah naapesh niyaayin aaihkunaauh ekw maak niishu namesa e ayaawaat. Chika chii aa maak ispayuu uu miichim e ispihchetitwaau uchii iinuuch.”
JHN.6.10	Ekw Jesus kaa itaat, “Itaahkuch anichii iinuuch chechii apitwaau.” Naashch chii maskushiyuuniyuu anit aniyuu kaa ihtaatwaau. Ekw misiwe anichii iinuuch kaa apitwaau, wiyesh niyaayinwaau chishemitaahtumitanuu chii itashuuch naapeuch. 
JHN.6.11	Ekw Jesus kaa utinaat aniyuu aaihkunaau, kaa nanaaskumaat Chishemanituu kaa ati maamaatinamuwaat aniyuu uchischinuhamuwaakan ekw kaa ati maatinuweyich. Ekun kaa ihtuutuwaat kaye aniyuu namesa. Misiwe maak mikw waa ishpish miichisutwaau chii ishpish miichisuuch. 
JHN.6.12	Iskutak maak misiwe awen kaa tepimiichisut, ekw Jesus kaa itaat aniyuuh uchischinuhamuwaakan, “Maamuustinamukw misiwe taan e ishpish iskupayihch, ekaawii mitun nanaayuuhtaataau chekwaan.” 
JHN.6.13	Ekw kiipaa kaa maamuushtinihkwaau, niishushaap maak utipiiwat chii saakaschinitaauch e chii iskupuwaakanuyich aaihkunaauh.
JHN.6.14	Anichii maak iinuuch anit kaa ihtaatwaau, anichii kaa waapamaatwaau Jesus aniyuu miskach ihtuwiniyuu e ihtuutamiyich chii iteuch, “Cheshtinaash eukw uu uchischiwehiichesuu an kaa ashuwaapamuhkw chechii pechi itishahwaakanuut utah aschiihch.” 
JHN.6.15	Jesus maak chii chischeyimeu ekw che pechi nituwaapamikut aayihkam che wii chisheuchimaauhiikut, ekw kaa chistuhtet, mikw wiya chechii peyakushit.
JHN.6.16	Iskutak maak e ati utaakushiyich Jesus uchischinuhamuwaakan chii naasipeyuuh. 
JHN.6.17	Chii puusuuch utiyuu e chii wii aashuuhahkwaau, nete Capernaum e chii wii isichimetwaau. Shaash maak chii ati ukaayuu eshkw ekaa uhchi nachihiikutwaau Jesus. 
JHN.6.18	Chek chii mista yuutiniyuu kaye chii maamihkaahaniyuu. 
JHN.6.19	Nishtu maak neu aschiiyuu tipahiikan chii ishpish pimiskaachenich ekw kaa waapamaatwaau Jesus. Chii pechi naatikuuch anite utihch e ihtaatwaau nipiihch e pimuhteyich. Naashch maak chii kushtaachuuch. 
JHN.6.20	Chii itikuuch maak Jesus, “Ekaawii kushtaachikw, eukw wesin niya.” 
JHN.6.21	Ekw maak kaa pachishtinaatwaau chechii wiich puusiimikutwaau. Namui maak pwaaskuu shaash kaa mishikaatwaau nete kaa wii isichimetwaau.
JHN.6.22	Miin wiyaapaniyich mihchetu awenich eshkw chii ihtaauch anite kwestehchekaam aniyuu saakahiikaniyuu anite Jesus kaa ashamaat mihchetu aweyuuh. Chii chischisuuch maak anichii iinuuch mikw e chii peyakushiyich utiyuu e chii aapachihtaayich chischinuhamuwaakanh kaye ekaa uhchi puusiyich Jesus anit. 
JHN.6.23	Kutak maak utih chii pechi naatakaamepayuuh anite Tiberias e uhchipayihkwaauh. 
JHN.6.24	Namui maak uhchi waapameuch Jesus ekw maak uchischinuhamuwaakanh chechii ihtaayich anit ekw kaa puusitwaau utih anite Capernaum kaa isichimetwaau che nituu naanituwaapamaatwaau Jesus.
JHN.6.25	Iskutak meskawaatwaau Jesus anite kwestehchekaam aniyuu saakahiikaniyuu chii iteuch, “Chischinuhamaachesuu taaishpish kaa takushiniyin utah.”
JHN.6.26	Jesus kaa itaat, “Kuiskw chiwiihtamaatinaawaau, namui mikw an e chii waapamiyekw maamishkaach waapahtiiwewinh e ihtuutamaan wehchi pechi naanituwaapamiyekw. An e chii muwekw aaihkunaau kaye e chii chiishpuyekw ekun wehchi naanituuwaapamiyekw. 
JHN.6.27	Ekaawii aapatisikw mikw e wii uhchistamaasuyekw miichim an che wiinipayihch, teyakuch wii uhchistamaasuk an miichim kaachiche che ihtakuhch. Iinuu Ukusisa chika miikuwaau miichimiyuu ekaa nihtaa che uhchi wiinipayihch. Wesh Chishemanituu Uhtaawiimaau chii nuukuhtaau taapwe e naheyimaat.”
JHN.6.28	Ekw kaa kakwechimaatwaau, “Taan maak che ihtiyaahch chechii atushkuwachiht Chishemanituu.”
JHN.6.29	Jesus kaa nishkweushihaat e itaat, “Eukw uyuu e ishi nituweyihtahk Chishemanituu chechii ishi atushkuwaakanuut, chechii taapweyimekw aniyuu kaa pechi itishahwaat.”
JHN.6.30	Ekw kaa itaatwaau aniyuu Jesus, “Taan chechii ishi miskaach ihtiyin chechii uhchi taapweyimataahch. 
JHN.6.31	Anite weskach aniyaahkaanaanich niwaahkumaakanaanich chii muweuch aniyuu aaihkunaau kaa miyaakanuutwaau mekwaach anite pakwaatiskamikaahch kaa ihtaatwaau. Itashteyuu Chishemanituu utayimuwin,
JHN.6.31	Chii miyaakanuuch aaihkunaau kihchikiishikuhch uhchi.”
JHN.6.32	Jesus kaa nishkweushihaat e itaat, “Kuiskw chiwiihtamaatinaawaau, aniyuu aaihkunaau Moses kaa miitaakw namui anite kihchikiishikuhch uhchi uhchipayuuh. Chishemanituu, Nuuhtaawii eukw an maayitaakw aniyuu chihchiwe aaihkunaau kihchikiishikuhch kaa uhchipayihch. 
JHN.6.33	An maak aaihkunaau Chishemanituu kaa miiwet eukw an kihchikiishikuhch kaa uhchipayit, kaye eukuu kaa miyaat aweyuuh utah aschiihch kaa ihtaayich pimaatisiiwiniyuu,” chii iteu Jesus.
JHN.6.34	Ekw kaa itaatwaau aniyuu Jesus, “Utipeyihchikeu, muush maa pechi miinaan an aaihkunaau.”
JHN.6.35	Jesus maak chii iteu, “Niya eukw an aaihkunaau anit chechii uhchi pimaatisiit awen. Awen maak che pechi naasikwe kaye che pechi taapweyimikwe, namui wiiskach miin chika uhchi siiweyuu kaye namui wiiskaat miin chika uhchi nuuhteyaapaakweu. 
JHN.6.36	Shaash maak chichii wiihtamaatinaawaau, shaash chichii waapaminaawaau yaapach maak namui kuuhchiwii taapweyiminaawaau. 
JHN.6.37	Misiwe aniyuu aweyuu Uhtaawiimaau kaa pechi miit nika pechi naatikuch. An maak awen che pechi naasit namui wiiskaat nika uhchi iichenaau. 
JHN.6.38	Wesh nichii takushin kihchikiishikuhch e uhtuhteyaan chechii ihtuutamuch Chishemanituu utiteyihtamuwin, an kaa pechi itishahuut. Namui nuuhchi takushin utah aschiihch mikw niya nititeyihtamuwin chechii ihtuutamaan. 
JHN.6.39	Eukw maak uyuu Chishemanituu utiteyihtamuwin an kaa pechi itishahuut, ekaa chechii wanihiimach waachipeyakw aniyuu aweyuu kaa pechi miit, maak chechii wanishkaanimach maahchishtai chiishikaayiche kaachiche chechii pimaatisiyich. 
JHN.6.40	Wesh eukw uyuu Nuuhtaawii utiteyihtamuwin, misiwe aweyuu kaa waapamaayich kaye kaa taapweyimaayich Ukusisimaau kaachiche pimaatisiiwiniyuu chechii ayaayich. Niya maak che wanishkaanak maahchishtai chiishikaache.”
JHN.6.41	Iskutak kaa chiishi ayimit Jesus, anichii Jewa iinuuch chekwaayuu chii iteyimeuch uyuu e chii itweyich, “Niya eukw an aaihkunaau kihchikiishikuhch kaa uhchi pachishtinaakanuut.” 
JHN.6.42	Ekw kaa itwetwaau, “Namayeu aa uu Jesus, Joseph ukusisa. Nichischeyimaanaan uhtaawiih kaye ukaawii. Chekwaayuu maak wehchi itwet kihchikiishikuhch e uhchiit.”
JHN.6.43	Jesus kaa nishkweushihaat e itaat, “Ekun ishpish pukunuumuwekw. 
JHN.6.44	Namui nika chii pechi naatikw awen ekaa Nuuhtaawii ihtuutaakute chechii pechi naasit. Maahchishtai chiishikaache misiwe awen e chii pechi naasit nika wanishkaanaau. 
JHN.6.45	Mwaauyuu kaa itasinahiichetwaau aniyehkaanaanich uchischiwehiichesuuch,
JHN.6.45	Chishemanituu chika chiskutamuweu misiwe aweyuuh.
JHN.6.45	Misiwe maak anichii kaa pehtawaatwaau kaye kaa chiskutamaakutwaau Nuuhtaawii nika pechi naatikuch. 
JHN.6.46	Namui awen uhchi waapameu Uhtaawiimaau mikw aniyuuh Chishemanituu kaa pechi itishahwaat eukun an kaa waapamaat Uhtaawiimaau. 
JHN.6.47	Kuiskw chiwiihtamaatinaawaau, an awen kaa pechi taapweyimit ayaau kaachiche pimaatisiiwiniyuu. 
JHN.6.48	Niya eukw aaihkunaau kaa miiwet pimaatisiiwiniyuu. 
JHN.6.49	Anite weskach chiwaahkumaakanuuch chii muweuch aniyuuh aaihkunaau maanaa e chii ishinihkaataakanuyich, mekwaach anite pakwaatiskamikaahch kaa ihtaatwaau. Yaapach maak chii nipuuch. 
JHN.6.50	Mikw maak an awen che muwaakwe aniyuu aaihkunaau anite kihchikiishikuhch kaa uhchi pachishtinaakanuyich, namui wiiskaat chika uhchi nipuu. 
JHN.6.51	Niya maak an pimaachihiiweu aaihkunaau kihchikiishikuhch kaa uhchi pachishtinaakanuut. Awen maak che muwaakwe uyuu aaihkunaau kaachiche pimaatisiiwiniyuu chika ayaau. An maak aaihkunaau che miiweyaan eukw uu niyaas anit chechii uhchi ayaatwaau awenich pimaatisiiwiniyuu.” Eukw uyuu Jesus kaa itwet.
JHN.6.52	Ekw anichii Jewa iinuuch chii machipayuuch e itwetwaau, “Taanite chechii uhchi miiwet uu naapeu wiyaas chechii uhchi miichinaanuyich.”
JHN.6.53	Jesus kaa itaat, “Kuiskw chititinaawaau, namui chika chii ayaanaawaau kaachiche pimaatisiiwin ekaa miichuwekwe Iinuu Ukusisa wiyaas kaye ekaa minihkwewekwe umihkw. 
JHN.6.54	An maak awen che miichikwe niyaasiyuu kaye che minihkwewekwe nimihkuyuu ayaau kaachiche pimaatisiiwiniyuu, kaye maak niya nika wanishkaanaau maahchishtai chiishikaayiche. 
JHN.6.55	Wesh niyaas eukw chihchiwe miichim kaye nimihkw chihchiwe minihkwewinuwin. 
JHN.6.56	An maak awen che miichikwe niyaasiyuu kaye che minihkwekwe nimihkuyuu, nipiihchishkaakw kaye niya maak nipiihchishkuwaau. 
JHN.6.57	Nuuhtaawii an kaa miiwet pimaatisiiwiniyuu nichii pechi itishahuukw kaye nimiikw pimaatisiiwiniyuu. Ekun maak mwehch kaye wiya an awen kaa miichit niyaasiyuu, nika miyaau chechii pimaatisiit. 
JHN.6.58	Eukw uu aaihkunaau kihchikiishikuhch kaa uhchi pachishtinaakanuut. Awen maak che muwaakwe uyuu aaihkunaau kaachiche pimaatisiyuu. Namiyeyuu aniyuu aaihkunaau aanische chiwaahkumaakanuuch kaa muwaatwaau anite weskach, aat e chii muwaatwaau aniyuu aaihkunaau yaapach chii nipuuch.”
JHN.6.59	Eukw uyuuh chekwaayuu kaa aayimuutahk Jesus kaa chischinuhamaachet anite Jewa ayimiheukamikuhch anite Capernaum ihtaawinihch kaa ihtaat.
JHN.6.60	Iskutak maak kaa pehtaakut mihchetu aniyuu kaa nuushuushkaakut aniyuu e itwet, chii itweyuuh, “Taapwe aayimaniyuu aniyuu kaa itwet, awen chechii nisituhtahk.”
JHN.6.61	Jesus maak chii chischeyimeu, aat ekaa uhchi wiihtamuwaakanuut, taan e itituyich ekw kaa itaat, “Kuushtuweyihtamihiikunaawaau aa uu kaa itweyaan. 
JHN.6.62	Taan maak che iteyihtamekw waapamekwe Iinuu Ukusisa e uhpipayit anite ishi kaa chii ihtaat eshkw ekaa uhchi pechi itishahwaakanuut utah aschiihch. 
JHN.6.63	Mikw Kaa payehchisiit Ahchaahkw miiweu kaachiche pimaatisiiwiniyuu, namui wii naapeu chika chii ihtuutam uyuu. Chichii wiihtamaatinaawaau maak taanite chechii uhchi ayaayekw uu Ahchaahkw pimaatisiiwin. 
JHN.6.64	Pasch maak utah e tashiyekw namui chitaapweyihtenaawaau.” Shaash chii chischeyihtam Jesus aweyuu ekaa che uhchi taapwehtamiyich kaye chii chischeyimeu aniyuu aweyuu che wiyeshipachishtinikut. 
JHN.6.65	Ekw kaa itwet, “Eukw maak wehchi ititakuch namui awen nika chii pechi naatikw paatish Uhtaawiimaau miikute chechii naasit.”
JHN.6.66	Iskutak maak kaa itwet uyuu mihchetu aniyuuh kaa nuushuushkaakut chii nakatikuu kaye namui uhchiwii wiicheukuu. 
JHN.6.67	Ekw Jesus kaa kakwechimaat aniyuu niishushaap uchischinuhamuwaakanh e itaat, “Kaye aa chiyawaau chiwii nikasinaawaau.”
JHN.6.68	Kaa nishkweushihiikut Simon Peter e itikut, “Utipeyihchikeu, awen maak che nituwaapamachiht. Chitayimuwinihch ekut wehchi ihtakuhch kaachiche pimaatisiiwin. 
JHN.6.69	Nitaapwehtenaan maak kaye nichischeyihtenaan chiya e aawiyin kaa payehchisiit, an kaa pechi itishahukut Chishemanituu.”
JHN.6.70	Jesus kaa nishkweushihaat e itaat, “Namui aa niya kuuhchi wiyaapamitinaawaau e niishushaapuyekw, peyakw maak anit e tashiyekw machimanituu.” 
JHN.6.71	Judas, Simon Iscariot ukusiyuu eukw aniyuu kaa aayimuumaat wesh eukw an peyakw anit e niishushaapuutwaau che wiyeshipachishtinaakupane aniyuu Jesus.
JHN.7.1	Miin paatimaa ekw Jesus kaa ituhtet anite Galilee kaa ishinihkaateyich aschiiyuu, namui wii anite Judea kaa ishinihkaateyich aschiiyuu itehche uhchi wii ituhteu wesh chii chischeyihtam e chii wii nipahiikut aniyuu Jewa iinuuh kaa niikaanishkuwaayich. 
JHN.7.2	Shaash maak chii peshunaakuniyuu kaa chii makushetwaau Jewa iinuuch. Ekut uyuu mekwaach chii ihtakuniyuu taan kaa chii ihtitwaau maan kaye maahkiihch chii ihtaauch. 
JHN.7.3	Ekw Jesus wiichishaanh kaa itikut, “Chistuhte maa, nete Judeahch che ituhteyin, che waapahtahkwaau anichii kaa nuushuushkaaskwaau taan e ishi maamishkaach ihtuut. 
JHN.7.4	Namui awen kaataau taan chechii ishi ihtuutahk netuweyihtamukwe chechii miyu chischeyimaakanuut. E ihtuutamuwane maak maamishkaach ihtuwin, pachishtinisuu chechii chischeyimakuyin taan chechii ishi ihtuutaman.” 
JHN.7.5	Wesh wawaach tipiiwe wiichishaanh namui uhchi taapweyimikuu Jesus.
JHN.7.6	Ekw Jesus kaa itaat, “Taapaa eshkw utihchipayuu chechii chistuhteyaan, chiyawaau maak mikw waaishpish ituhteyekw chika chii ituhtenaawaau. 
JHN.7.7	Taapaa ihtakuniyuu chekwaayuu chechii uhchi uhkaatitaakuch awenich utah aschiihch kaa ihtaatwaau ekaa kaa taapweyimaatwaau Chishemanituu, mikw maak nuuhkaatikuch niya wesh niwiihten taan e ishpish machaatisiinaanuuhch. 
JHN.7.8	Maachiikw chiyawaau ituhtekw nete e makushaanuuhch, taapaa eshkw utihchipayuu niya chechii ituhteyaan anite.” 
JHN.7.9	Iskutak maak Jesus kaa itwet uyuu ekut yaapach anit Galileehch kaa ihtaat.
JHN.7.10	Iskutak maak kaa chistuhteyitwaau aniyuu wiichishaanh Jesus anite aniyuu e makushaanuyich e ituhteyitwaauh, kaye wiya chii ituhteu anite ekaa chischeyimakut wesh namui uhchi nitaweyimeu chechii chischeyimakut aweyuu anite e ihtaat. 
JHN.7.11	Aniyuuh maak Jewa iinuuh kaa niikaanishkuwaayich chii naanituweyimikuu anite e makushaanuyich. Chii naanituu kakwechischeyimuyuuh taanite e ihtaat.
JHN.7.12	Mihchetu maak aweyuu chii ayimitutaakuu anit kaa ihtaayich. Pasch e itweyich, “Naashch taapwe miyeyihtaakusuu uu naapeu.” Ekw kutak e itweyich, “Namui miyeyihtaakusuu, wiyeshimeu aweyuuh.” 
JHN.7.13	Namui maak uhchi chisheweuch e ayimitutawaatwaau Jesus wesh chii kushteuch aniyuu Jewa iinuuh kaa niikaanishkuwaayich.
JHN.7.14	Shaash maak wiyesh aapihtuu chii ishpish chiishi makushaanuyuu, ekw Jesus kaa ituhtet anite chisheayimiheukamikuhch ekw kaa Chiskutamaachet. 
JHN.7.15	Anichii maak Jewa iinuuh kaa niikaanishkuwaatwaau naashch chii miskaateyihtamihiikuuch e ishpish miyuuhtaakusiyich e Chiskutamaacheyich ekw kaa itwetwaau, “Taanite wehchi naashch mistahii chischeyihtahk masinahiikaniyuu ekaa maak wiiskaat uhchi chiskutamuwaakanuut.”
JHN.7.16	Jesus kaa nishkweushihaat e itaat, “An kaa ishi chischinuhamaacheyaan namayeu niya an nichischinuhamaachewin, Chishemanituu aniyuu uchischinuhamaachewin, an kaa pechi itishahuut. 
JHN.7.17	An maak awen suuhk wii ihtuutamuwaate Chishemanituu utiteyihtamuwiniyuu, aniyuu taan e ishi chischinuhamaacheuch ekut che uhchi chischeyihtahk Chishemanituuh kaa pechi itashumiikwen aniyuu chechii ishi chiskutamaacheuch maak mikw niya nititeyihtamuwinihch wehchipayiyikwe. 
JHN.7.18	An awen mikw wiya taan e iteyihtahk kaa ishi wiihtahk chekwaayuu, nituweyihtam wiya chechii chisteyimaakanuut. Ekw an awen kaa nituweyihtahk chechii chisteyimaakanuyich aniyuu kaa pechi itishahukut kuiskw ihtuu kaye namui mitun ihtakuniyuu wiyeshihiiwewiniyuu anit e ihtaat. 
JHN.7.19	Namui aa Moses kuuhchi miikuwaau aniyuu wiishuwewiniyuu kaa ayaawekw. Namui maak waachipeyakw anit e tashiyekw chinanihiihtenaawaau an wiishuwewin. Chekwaan maak wehchi wii pechi nipihiyekw.”
JHN.7.20	Ekw anichii iinuuch kaa nishkweushihaatwaau Jesus e itaatwaau, “Machahchaahkw chipiihchishkaakw. Awen maak uu waa nipahiisk.”
JHN.7.21	Jesus kaa nishkweushihaat e itaat, “Peyakw maamishkaach ihtuwin nichii ihtuuten, chichii miskaateyihtamihiikunaawaau maak e ayimiheuchiishikaach e chii ihtuutamaan an. 
JHN.7.22	Moses chii itashuweche chechii ihtuutaakanuyich aniyuu wiishuwewiniyuu kaa itashteyich chechii chischinuwaachishwaakanuyich naapesha mekwaach e apishiishiyich. Namayeu maak Moses niishtam kaa pachishtinahk aniyuu wiishuwewiniyuu, shaash anite weskach chiwaahkumaakanuuch ekun uyuu wiishuwewiniyuu kaa ayaatwaau. Yaapach maak chichischinuwaachishwaawaauch naapeshach e utihchipayiyich uyuu chechii ihtuutuwaakanuutwaau aat mekwaach e Jewa ayimiheuchiishikaayich. 
JHN.7.23	Aat e Jewa ayimiheuchiishikaach yaapach chichischinuwaachishwaawaauch naapeshach e ishpish wii kanuweyihtamuwekw Moses uwiishuwewin, chekwaan maak wehchi chishuwaasiistuuyekw tekash e chii miinuwaachihiik an naapeu e ayimiheuchiishikaayich. 
JHN.7.24	Kuiskw maa maamituneyihtamukw an kaa ihtuutamaan. Ekaawii ataameyimikw chekwaan ekaa niishtam tekash nituu chischeyihtamekw chekwaan wehchii ihtuutamaan an kaa ihtuutamaan,” chii iteu Jesus.
JHN.7.25	Pasch iinuuch Jerusalemihch kaa uhchiitwaau chii iteuch, “Eukw aa uyuu naapeu kaa wii nipahaatwaau. 
JHN.7.26	Kanawaapamaahkw maa. Namui wiyesh itaakanuu anite mekwesiinuu e chischinuhamaachet. Namui kaakaye chischeyimeuch anichii kaa niikaanishkuwaatwaau Jewa iinuuh taapwe e aawiyikwen Christ, aniyuu Chishemanituu kaa pechi itishahwaayich. 
JHN.7.27	Iinaanuu maak ekaa che uhchi chischeyimaakanuut taanite che uhchiit Christ takushihke. Uu maak wii naapeu chichischeyimaanuu taanite wehchiit.”
JHN.7.28	Mekwaach Jesus e chiskutamaachet anite chisheayimiheukamikuhch, chii chisheweu e itwet, “Taapwe aa chichischeyiminaawaau awen niya. Taapwe aa chichischeyihtenaawaau taanite wehchiyaan. Namui nuuhchi takushin niya mikw e chii iteyihtamaan chechii takushiniyaan. An muush kuiskw kaa ihtit eukun an kaa pechi itishahuut, namui maak chichischeyimaawaau chiyawaau uu awen. 
JHN.7.29	Mikw maak nichischeyimaau niya wesh wiya e ihtaat nuuhchiiwaan kaye wiya nichii pechi itishahuukw.”
JHN.7.30	Ekut kaa wii maakunaatwaau Jesus mikw maak namui uhchi pischeyimeuch, wesh eshkw namui uhchi utihchipayuu anit chipaa maakunaakanuu. 
JHN.7.31	Mihchetu maak aweyuu chii taapweyimikuu e itweyich, “Mistahii chii ishi maamishkaach ihtuu uu naapeu. Pechi itishahwaate maak Chishemanituu aniyuuh Christ, uste aa kata ishi maamishkaach ihtuutamiyuuh taan e ishi ihtuutamiyich uyuu naapeu.”
JHN.7.32	Ekw anichii Phariseech kaa pehtawaatwaau aniyuuh iinuuh taan kaa ishi chiimuut aayimuumaayich Jesus. Anichii maak kaa niikaanapitwaau ayimiheuchimaauch kaye anichii Phariseech chii itishahuweuch aniyuuh kaa maakunawesiyich kaa naanaakachihtaayich chisheayimiheukamikuyuu chechii nituu maakunaayich Jesus. 
JHN.7.33	Jesus maak chii iteu, “Eshkw weipishchiish nika ihtaan utah e ihtaayekw. Mikw maak shaash wiipach nika ituhten anite nuuhtaawii e ihtaat, an kaa pechi itishahuut. 
JHN.7.34	Chika pechi naanituwaapaminaawaau maak, namui mikw chika uhchi miskunaawaau, wesh anite che ituhteyaan namui chika chii ituhtenaawaau chiyawaau.”
JHN.7.35	Ekw anichii Jewa kaa niikaanishkuwaatwaau kaa kakwechimitutwaau, “Taanite che ituhtet che uhchi ekaa miskuuhk. Maaskuuch kakweteyihtamiiche anite kutak Jewa e ihtaayitwaauh chechii ituhtet chechii chiskutamuwaat aniyuu Greek kaa itiskaanesiitwaauh. 
JHN.7.36	Taan e ishi chiisuwemakaniyich aniyuu kaa itwet, chika naanituwaapaminaawaau mikw maak namui chika uhchi miskaaunaawaau. Kaye kaa itwet, namui chika chii ituhtenaawaau anite che ituhteyaan. Taan e ishi chiisuwet aniyuu kaa itwet, ekun kaa ishi ayimihiitutwaau.”
JHN.7.37	An maahchishtai e chiishikaach an kaa makushaanuuhch eukw maauch kaa chisteyihtaakuhch. Eukw maak aniyuu e chiishikaayich Jesus kaa pisikuut e chishewet e itwet, “Awen e nuuhteyaapaakwekwe nika pechi nituwaapamukw ekw maak che minihiik. 
JHN.7.38	Wesh itashteu Chishemanituu utayimuwinihch, ‘An awen che pechi taapweyimikwe, utehiihch chika uhchichuuniyuu aniyuu nipiiyuu kaa pimaachihiiwemakaniyich.’ ” 
JHN.7.39	Eukw uyuu kaa itwet Jesus e aayimuumaat Kaa payehchisiyich Ahchaahkwa, aniyuu misiwe awen kaa taapwehtahk che ayaawaat. Anichii kaa taapwehtahkwaau eshkw namui uhchi miyaakanuuch aniyuuh Kaa payehchisiyich Ahchaahkwa wesh eshkw namui uhchi nituwaapameu Jesus uhtaawiimaauh chechii chisteyihtaakuhaakanuut.
JHN.7.40	Pasch maak anichii awenich kaa pehtawaatwaau uyuu e itweyich, chii iteuch, “Eukun uu taapwe uchischiwehiichesuu kaa pechi itishahwaakanuut utah e ihtaayihkw.”
JHN.7.41	Kutakach maak chii iteuch, “Eukw uu Christ.” Kutakach chii iteuch, “Namiyewiiche uu Christ, wesh namui anite Galileehch chipaa uhchi uhchiyuu an Christ. 
JHN.7.42	Itashteu Chishemanituu utayimuwinihch, ‘Anite David e ihtaayich chika uhchi aanische pimaatisiyuu an Christ, anite maak Bethlehemihch aniyaanaa David kaa uhchiit ekute chipaa pimaatisiyuu.’ ” 
JHN.7.43	Ekw kaa pahkaanipayihutwaau anichii iinuuch aniyuu uhchi ekaa peyakunihch iteyimaatwaau Jesus. 
JHN.7.44	Pasch awenichii chii wii maakuneuch mikw namui awen uhchi pischeyimeu.
JHN.7.45	Anichii maak kaa maakunawesuutwaau kaau chii nituwaapameuch aniyuu kaa niikaanapitwaau ayimiheuchimaauh kaye aniyuuh Phariseeh. Chii itikuuch maak, “Chekwaan wehchi ekaa uhchi peshuwekw.”
JHN.7.46	Ekw anichii kaa maakunawesuutwaau kaa nishkweushihaatwaau aniyuuh e itaatwaau, “Namui nihtaa awen uhchi ishpish miyu chiskutamaacheu e ishpish miyu chiskutamaachet uu naapeu.”
JHN.7.47	Ekw anichii Phariseech kaa itwetwaau, “Kaye aa chiyawaau chichii wiyeshihiikuwaau. 
JHN.7.48	Namui wiiskaat awen e niikaanishkaachet maak anichii Phariseech uhchi taapwehtamuch Jesus e aawiyich Christ. Namui kaye niyaan nitaapwehtenaan. 
JHN.7.49	Mikw anichii iinuuch ekaa kaa chischeyihtahkwaau Moses uwiishuwewiniyuu eukw uchii waa taapweyimaatwaau Jesus e aawiyich Christ, nishuuwanaachimikuuch maak Chishemanituuh uyuu e ihtitwaau,” chii iteuch anichii Phariseech.
JHN.7.50	Peyakw an Pharisee an peyakwaau kaa nituwaapamaakupane Jesus, Nicodemus kaa ishinihkaasut, chii iteu aniyuu wiich Phariseeh, 
JHN.7.51	itashteu chiwiishuwewinuu, “Namui chipaa uhchi wiyaaskunaanuu awen eshkw ekaa mechim uhchi nituhtuuhkw e ayimit kaye eshkw ekaa chischeyimahkw taan kaa ihtit.”
JHN.7.52	Chii nishkweushiheuch maak e itaatwaau, “Kaye chiya aa Galilee aschiihch kuuhchiyin. Ayimihtaayine Chishemanituu utayimuwin chika chischeyihten ekaa wiiskaat uhchi uhchiit awen e uchischiwehiichesuut anite Galilee aschiihch.” 
JHN.7.53	Ekw misiwe kaa chiiwetwaau.
JHN.8.1	Anite maak Olives kaa ishinihkaatech wachii ekute kaa ituhtet wiya Jesus. 
JHN.8.2	Wiipach miin wiyaapaniyich anite chisheayimiheukamikuhch miin chii ituhteu. Misiwe maak aniyuuh iinuuh chii pechi nituwaapamikuu. Kaa waweyapit ekw kaa chiskutamuwaat. 
JHN.8.3	Anichii maak wiishuwewiniyuu kaa chiskutamaachetwaau ekw maak anichii Phariseech chii peshuweuch iskweu e chii wiich pisikwaatisiimaayich naapeuh. Ekut anit e mihchetinaanuyich kaa peshuwaatwaau aniyuu iskweu. 
JHN.8.4	Ekw kaa itaatwaau aniyuu Jesus, “Chischinuhamaachesuu, chii cheskuwaakanuu uu iskweu mekwaach e wiich pisikwaatisiimaat naapeu. 
JHN.8.5	Itashteu anite Moses uwiishuwewinihch chechii nipahaakanuut e paahpimusinaatihwaakanuut iskweu e cheskuwaakanuut kutak naapeu nitawiin e ishi wiichewaat. Taan maak e iteyihtaman chiya.” 
JHN.8.6	Eukw uyuu kaa itaatwaau e chii wii naanituu kakwechihaatwaau che piikunamiikwen uyuu wiishuwewiniyuu, ekw maak piikunamiikwen chipaa ihtakuniyuu che ishi mimisimaatwaau.
JHN.8.6	Mikw maak anite aschiihch chii ishi nawewiyuu Jesus, kaa masinahiichet anit yekaahch utihchii e aapachihtaat. 
JHN.8.7	Mekwaach maak anit e niipuutwaau e aayihkamihaatwaau chechii nishkweushihiikutwaau taan kaa ishi kakwechimaatwaau, chii tashukaapuu Jesus ekw kaa itaat, “Taan an awen anit e tashiyekw ekaa wiiskaat uhchi machituutahk wiya niishtam chika pimushinaatahweu aniyuu iskweu.” 
JHN.8.8	Miin kaa nawekaapuut ekw miin kaa masinahiichet anite yekaahch. 
JHN.8.9	Iskutak kaa pehtawaatwaau uyuu e itweyich, paahpeyakw chii ati chistuhteuch, niishtam anichii kaa chisheinuutwaau. Chek mikw wiya Jesus chii ihtaau anit ekw maak aniyuuh iskweu. 
JHN.8.10	Kaa tashukaapuut Jesus ekw kaa itaat aniyuu iskweu, “Iskweu, taanite e ihtaatwaau anichii kaa mimisimiskwaau. Namui aa ihtaau awen e chii nishuuwanaachimisk.”
JHN.8.11	Ekw an iskweu kaa nishkweushihaat Jesus e itaat, “Namui, Utipeyihchikeu.” Jesus maak chii iteu, “Namui kaye niya chinishuuwanaachimitin. Maachiih, ekaawii miin machituut.”
JHN.8.12	Iskutak Jesus miin e ayimihaat aniyuu iinuu chii iteu, “Niya eukw kaa miikwaau iinuuch waashtewiniyuu utah aschiihch. An awen kaa nuushuushkuut chika ayaau pimaatisiiwiniyuu waashtewinihch uhchi kaye namui chika uhchi pimuhteu wanitipiskisiiwinihch.”
JHN.8.13	Ekw anichii Phariseech kaa itaatwaau, “Mikw chii chitayimistamaasun, namui taapwehtaakun an kaa itweyin.”
JHN.8.14	Jesus kaa itaat, “Aat mikw niya e tipaachimisuyaan taapwemakan taan e itweyaan. Wesh nichischeyihten taanite wehchiyaan kaye taanite che ituhteyaan. Chiyawaau maak namui chichischeyiminaawaau taanite wehchiyaan kaye taanite che ituhteyaan. 
JHN.8.15	Mikw taan e ishinuwekw awen eukun aniyuu e ishi wiyaaskunekw, niya maak namui niwiyaaskunaau awen. 
JHN.8.16	Wiyaaskunicheyaane maak chika taapwemakan an taan che ishi wiyaaskunicheyaan. Wesh namui nipeyakushin e wiyaaskunicheyaan, Nuuhtaawii an kaa pechi itishahuut eukun an waachihiit. 
JHN.8.17	Itashteu anite chiwiishuwewiniwaahch niishu awenich peyakunihch e itihtaakusitwaau e wiihtahkwaau taan kaa ishi waapahtahkwaau e ispayiyich chekwaayuu, taapwemakaniyuu aniyuu taan e itwetwaau. 
JHN.8.18	Nitaapwen taan e itaachimisuyaan kaye Uhtaawiimaau an kaa pechi itishahuut wiihtam e taapweuch.”
JHN.8.19	Ekw kaa itaatwaau, “Taanite e ihtaat kuuhtaawii.” Jesus kaa ishi nishkweushihaat, “Namui taapwe chichischeyiminaawaau kaye Nuuhtaawii namui chichischeyimaawaau. Wesh chischeyimiyekw Nuuhtaawii kaye chipaa chischeyimaawaau.”
JHN.8.20	Eukw uyuu kaa itwet Jesus anite chisheayimiheukamikuhch kaa chiskutamaachet anite kaa chii kanuweyihtaakanuyikwaauh pachishtinichewinh. Namui maak aweyuu uhchi maakunikuu wesh namui eshkw uhchi utihchipayuu anit chipaa maakunaakanuu.
JHN.8.21	Ekw miin kaa itaat Jesus aniyuuh, “Nika chistuhten, chika pechi naanituwaapaminaawaau mikw maak ekun che ishi nipiyekw e chichishkamekw chimachaatisiiwinawaauh. Namui maak chika chii ituhtenaawaau taanite che ituhteyaan.”
JHN.8.22	Ekw anichii Jewa iinuuh kaa niikaanishkuwaatwaau kaa itwetwaau, “Aniyuu maa kaa itwet, namui chika chii ituhtenaawaau taanite che ituhteyaan. Chika nipahiisuu kaakaye aniyuu wehchi itwet.”
JHN.8.23	Jesus maak chii iteu, “Niihtaahch kuuhchiinaawaau chiyawaau niya maak anite ishpimihch nuuhchiin. Utah aschiihch kuuhchiinaawaau chiyawaau, niya maak wii namui utah aschiihch nuuhchiin. 
JHN.8.24	Chichii wiihtamaatinaawaau che nipiyekw e chichishkamekw chimachaatisiiwinawaauh. Ekun maak taapwe che ishi nipiyekw e chichishkamekw chimachaatisiiwinawaauh, ekaa taapwehtamekwe eukun an niya taapwe e aawiyaan.”
JHN.8.25	Ekw kaa kakwechimaatwaau Jesus e itaatwaau, “Awen maak chiya.” Jesus kaa ishi nishkweushihaat, “Anit uskach kaa chihchipayihtaayaan e Chiskutamaacheyaan ekut shaash kaa wiihtamaatakuch awen e aawiyaan. 
JHN.8.26	Mihchen chekwaayuu chechii wiihtamaan chechii uhchi wiyaaskunikuyekw. Mikw maak nika wiihtamuwaauch iinuuch utah aschiihch aniyuu taan kaa ishi pehtuuk e aayimuutahk an kaa pechi itishahuut, wesh muush taapweucheyihtaakusuu wiya.”
JHN.8.27	Anichii maak iinuuch anit kaa ihtaatwaau namui uhchi nisituhtaweuch Jesus Uhtaawiimaau aniyuuh kaa aayimuumaayich. 
JHN.8.28	Ekw Jesus kaa itaat, “Iskutak chiistaaskuhwekwe Iinuu Ukusisa ekw che chischeyimiyekw eukw niya e aawiyaan. Chika chischeyihtenaawaau kaye ekaa ihtuutamaan chekwaan paatish kaa itashumit Nuuhtaawii chechii ihtuutamaan. Mikw aniyuu taan e itashumit uhtaawiimaau chechii wiihtamuch eukw aniyuu che wiihtamuch. 
JHN.8.29	An maak kaa pechi itishahuut, niwiicheukw, namui nuuhchi nikatikw mikw chechii peyakushuuch wesh muush nitutamuwaan wiya taan e ishi naheyihtamihiikut.”
JHN.8.30	Mihchetu maak anichii awenich kaa pehtawaatwaau Jesus uyuu e itweyich chii taapweyimeuch.
JHN.8.31	Jesus maak chii iteu aniyuuh Jewa kaa taapweyimikut, “Muush nanihiihtamekwe nichiskutamaachewinh, chiyawaau eukw taapwe nichischinuhamuwaakanich. 
JHN.8.32	Chika chischeyihtenaawaau taapwewin kaye chika aapihkunikunaawaau an taapwewin.”
JHN.8.33	Ekw kaa itaatwaau, “Aniyaa Abraham e ihtaat nichii uhchi aanische pimaatisiinaan, namui wiiskaat nuuhchi aapachihaakanitutaakunaan awen. Chekwaan maak wehchi itweyin chika aapihkunikunaawaau.”
JHN.8.34	Jesus kaa ishi nishkweushihaat e itaat, “Kuiskw chiwiihtamaatinaawaau, misiwe awen kaa machituutahk tipeyimikuu aniyuu taan e ishi machituutahk. 
JHN.8.35	E utaapachihaakanitutaawaakanuut awen namui muush wiichuu anite uchimaam e ihtaayich mikw an ukusisimaau eukw an chihchiwe waachit anit. 
JHN.8.36	Aapihkunitaakwe maak Ukusisimaau machihtwaawinihch uhchi taapwe chika aapihkunikunaawaau. 
JHN.8.37	Chichischeyimitinaawaau Abraham e ihtaat e chii uhchi aanische pimaatisiyekw, mikw maak yaapach chiwii nipahiinaawaau ekaa wii nituhtamekw taan e ishi Chiskutamaacheyaan. 
JHN.8.38	Nitaayimuuten taan kaa ishi waapahtiit nuuhtaawii. Chiyawaau maak kaye aniyuu taan e itashumitaakw Kuuhtaawaau eukw aniyuu e ihtuutamuwekw.”
JHN.8.39	Ekw anichii Jewa iinuuch kaa nishkweushihaatwaau e itaatwaau, “Abraham nuuhtaawiinaan.” Ekw Jesus kaa itaat, “Taapwe Abraham e ihtaat kaa uhchi aanische pimaatisiiwekwe aniyuu taan kaa ihtit Abraham ekun chipaa ihtinaawaau. 
JHN.8.40	Chichii wiihtamaatinaawaau an taapwewin taan kaa ishi pehtamaan anite Chishemanituu e ihtaat uhchi, mikw maak yaapach chiwii pechi nipahiinaawaau. Aniyaa Abraham namui wiiskaat chipaa uhchi ihtuutam wiya uyuu. 
JHN.8.41	Ekun e ihtiyekw taan e ihtit Kuuhtaawaau.” Ekw miin kaa nishkweushihaatwaau e itaatwaau, “Chishemanituu eukw mikw e peyakushit e uhtaawiyaahch. Namui nitawiin nuuhchiinaan.”
JHN.8.42	Ekw Jesus kaa itaat, “Taapwe Chishemanituu wehtaawiiwekwe, chipaa saachihiinaawaau wesh Chishemanituu e ihtaat nuuhchiin ekw maak utah piyechi ihtaayaan. Namui niya nuuhchi pechi itishahusun, wiya Chishemanituu nichii pechi itishahuukw. 
JHN.8.43	Chekwaan wehchi ekaa chii nisituhtamekw taan e itweyaan. Namui chiwii nanihiihtenaawaau taan e ishi chischinuhamaacheyaan ekun wehchi ekaa nisituhtamekw. 
JHN.8.44	Machimanituu eukw wehtaawiyekw, aniyuu e ishi nituweyimitaakw chechii ishi machituutamuwekw eukun mikw waa ihtuutamekw. Muush chii nipahiiweu kaa ishpish ihtakuniyich uyuu aschiiyuu. Namui wiiskaat uhchi nituweyihtam kuiskw chechii ishi wiihtaakuniyich chekwaayuu wesh namui mitun ihtakuniyuu taapwewiniyuu anit e ihtaat. Muush nanatayuu wesh ekun chihchiwe e itaatisiit, eukw maak an taapwe weuhtaawiitutawaat aniyuuh kaa nanatayich. 
JHN.8.45	Niya maak muush kuiskw nititwen eukw maak an wehchi ekaa taapwehtuuyekw. 
JHN.8.46	Namui waawaach peyakw anit e tashiyekw chika chii wiihtenaawaau kaa machituutamuwaane. Kuiskw maak muush e itweyaan chekwaan. Chekwaan maak wehchi ekaa chii taapwehtuuyekw. 
JHN.8.47	An awen Chishemanituu e ihtaayich kaa uhchiit nituhtam Chishemanituu utayimuwiniyuu. Chiyawaau maak namui Chishemanituu e ihtaat kuuhchiinaawaau ekun wehchi ekaa nituhtamekw.” Eukw uyuu kaa itwet Jesus.
JHN.8.48	Anichii maak Jewa iinuuch chii iteuch aniyuu Jesus, “Nichii taapwenaan kaa itweyaahch Samaria e uhchiyin kaye e piihchishkaask machiahchaahkw.”
JHN.8.49	Jesus maak chii iteu, “Namui nipiihchishkaakw machiahchaahkw. Nichisteyimaau Nuuhtaawii mikw maak chiyawaau namui chichisteyiminaawaau niya. 
JHN.8.50	Namui ninaanitaweyihten taanite chechii uhchi chisteyimikuyaan. Mikw maak ihtaau awen e nituweyihtahk chechii chisteyimikuch, wiya maak eukw weyaaskunaat aniyuu aweyuu ekaa kaa chisteyimiyich. 
JHN.8.51	Kuiskw chiwiihtamaatinaawaau, an awen che nanihiihtamukwe taan e iteuch namui wiiskaat kata uhchi nipuu.”
JHN.8.52	Ekw aniyuuh Jewa iinuuh kaa itikut, “Ekw maak chiyeshtinaahuyaahch, taapwe e piihchishkaask machiahchaahkw. Abraham chii nipuu kaye maak anichii uchischiwehiichesuuch chii nipuuch. Chiya maak e itweyin an awen che nanihiihtamukwe taan e iteuch namui wiiskaat chika uhchi nipuu. 
JHN.8.53	Chititeyihten aa chiya maauch e chisteyihtaakusiyin ishpish Abraham. Abraham chii nipuu kaye anichii uchischiwehiichesuuch chii nipuuch, awen maak chiya e iteyimisuyin.”
JHN.8.54	Jesus kaa nishkweushihaat e itaat, “Niya chisteyihtaakuhiisuyaane namui mitun chekwaan chika uhchi ishinaakun an e chisteyihtaakuhiisuyaan. Nuuhtaawii eukw chesteyihtaakuhiit, an kaa itweyekw e Uchishemanituumiyekw. 
JHN.8.55	Namui wiiskaat kuuhchi chischeyimaawaau mikw maak niya nichischeyimaau. Itweyaane maak ekaa chischeyimak, nika nanatayin mwehch chiyawaau e ishi nanatayiyekw. Mikw maak nichischeyimaau kaye nanihiihtamuwaan utayimuwin. 
JHN.8.56	Aniyaa kuuhtaawiinuu Abraham chii muuchicheyihtam e chii chischeyihtahk che waapahtahk nichiishikaamiyuu. Chii waapahtam, chii miyeyihtam maak.”
JHN.8.57	Ekw anichii Jewa iinuuch kaa itaatwaau, “Namui waawaach chiniyaayinumitanuu puneshin, taapwe aa chichii waapamaau Abraham.”
JHN.8.58	Jesus kaa itaat, “Kuiskw chiwiihtamaatinaawaau, eshkw ekaa uhchi pimaatisiit Abraham, shaash nichii ihtaan.”
JHN.8.59	Ekw kaa maamuushtinaatwaau asiniih che paahpimusinaatahwaatwaau. Mikw maak Jesus chii kaasuustuweu ekw kaa wiiwiit anite chisheayimiheukamikuhch.
JHN.9.1	Mekwaach Jesus e pimuhtet uchischinuhamuwaakan e wiichewaat chii waapameu naapeu ekaa uhchi waapahtamiyich iskunaak kaa pimaatisiyich. 
JHN.9.2	Ekw aniyuu uchischinuhamuwaakan kaa kakwechimikut, “Chischinuhamaachesuu chekwaayuu wehchi ishinaakusit uu naapeu chihchiwe ekaa waapahtahk. Wiya aa e chii machituutahk maak aniyuu uniichihiikw e chii machituutamiyich.”
JHN.9.3	Jesus kaa nishkweushihaat, “Namiyeyuu wii umachihtwaawin maak uniichihiikw umachihtuutamuwiniyuu kaa ihtuutaakut wehchi ekaa chii waapahtahk. Chechii waapahtaakanuyich Chishemanituu usuuhkaatisiiwin ekun wehchi ekaa chii waapahtahk uu naapeu. 
JHN.9.4	Chipaa atushkuwaanuu an kaa pechi itishahuut mekwaach e chiishikaach wesh shaash wiipach kata tipiskaau. Taapaa aapatisinaanuu e tipiskaach. 
JHN.9.5	Mekwaach utah e ihtaayaan aschiihch eukw niya iinuuch uwaashtewinawaau.”
JHN.9.6	Iskutak uyuu kaa itwet Jesus chii sihkuu anite aschiihch ekw kaa sischiihkaachet aniyuu usihkuun e aapachihtaat. Ekw kaa asusunamuwaat uschiishikuyuu aniyuu ekaa kaa waapahtamiyich naapeu aniyuu sischuuyuu e aapachihaat. 
JHN.9.7	Ekw kaa itaat aniyuu naapeu, “Maachih nituu kaasiihkwe nete kaa chii pakaashimunaanuuhch Siloam kaa ishinihkaatech.” An Siloam e iinaanuuhch “kaa itishahwaakanuut” ishi itweshtamuwaataakanuu. Ekw kaa nituu kaasiihkwe an naapeu ekaa kaa waapahtahk, chii waapahtam maak iskutak miin tekushinit.
JHN.9.8	Ekw kaa itweyich aniyuu iinuu kaa chischeyimakut ekw maak aniyuu kaa chii waapamikut e nitutamaat shuuliyaayuu, “Eukw aa uu naapeu kaa chii apit e nitutamaat shuuliyaayuu.”
JHN.9.9	Pasch anichii iinuuch chii iteuch, “Eukun an naapeu. Ekw kutakach kaa itwetwaau, namayeu an mikw ekun chekaat e ishinaakusit.” Ekw an naapeu kaa miinuwaachihaakanuut kaa itwet, “Eukw wesin niya.”
JHN.9.10	Ekw kaa kakwechimaatwaau e itaatwaau, “Taanite kaa uhchi ispayihch chechii waapahtaman ekw.”
JHN.9.11	Ekw an naapeu kaa itwet, “An naapeu Jesus kaa ishinihkaasut nichii miinuwaachihiikw. Sischuu chii pechi asuneu nischiishikuhch, ekw kaa iishit chechii kaasiikweuch anite Siloam kaa ishinihkaatech kaa chii pakaashimunaanuuhch. Ekute kaa ituhteyaan. Iskutak maak kaa chiishi kaasiikweyaan tiiwehch nichii uhchi waapahten.”
JHN.9.12	Ekw kaa kakwechimaatwaau aniyuu naapeu, “Taanite kaa ituhtet an naapeu kaa miinuwaachihiisk.” Ekw kaa itwet an naapeu, “Namui nichischeyimaau taanite kaa ituhtet.”
JHN.9.13	Ekw kaa ituhtahaatwaau aniyuu naapeu ekaa uhchii waapahtamiyich anite Phariseeh e ihtaayitwaauh. 
JHN.9.14	Chii Jewa ayimiheuchiishikaayuu maak aniyuu Jesus kaa ushihaat sischuu kaye kaa miinuwaachihaat aniyuu naapeu ekaa uhchii waapahtamiyich. 
JHN.9.15	Ekw anichii Phariseech miin kaa kakwechimaatwaau aniyuu naapeu taanite wehchii waapahtamiyich ekw. Kaa itikutwaau aniyuu naapeu, “Sischuu chii asuneu nischiisikuhch ekw kaa nituu kaasiikweuch ekut kaa uhchi waapahtamaan.”
JHN.9.16	Pasch maak anichii Phariseech chii iteuch, “Uu naapeu Jesus namui Chishemanituu e ihtaayich uhchiyuu, taapaa aapateyihtam e Jewa ayimiheuchiishikaayich.” Kutakach maak chii iteuch, “Taanite chechii uhchi maamishkaach ihtit awen e machituutamukwe. Chii pahkaanipayuuch maak uyuu uhchi.”
JHN.9.17	Ekw anichii Phariseech miin kaa kakwechimaatwaau aniyuu naapeu kaa miinuwaachihaakanuyich e itaatwaau, “Taan e iteyimat maak chiya an naapeu kaa miinuwaachihiisk.” Ekw an naapeu kaa nishkweushihaat e itaat, “Uchischiwehiichesuu nititeyimaau.”
JHN.9.18	Namui uhchi wii taapwehtamuch anichii Jewa iinuuh kaa niikaanishkuwaatwaau chihchiwe ekaa uhchi waapahtamiyich aniyuu naapeu ekw maak e waapahtamiyich ekw. Ekw kaa wiishaamaatwaau aniyuu naapeu uniichihiikuyuu, 
JHN.9.19	kaa kakwechimaatwaau e itaatwaau, “Eukw aa uu chikusiwaau kaa itweyekw iskunaak kaa pimaatisiit shaash ekaa uhchii waapahtahk. Taan kaa ispayit maak wehchii waapahtahk anuhchiish.”
JHN.9.20	Uniichihiikw kaa ishi nishkweushihtwaayich, “Nichischeyihtenaan eukun an taapwe nikusinaan, kaye shaash ekaa uhchi waapahtahk kaa pimaatisiit. 
JHN.9.21	Namui maak nichischeyimaanaan taanite wehchii waapahtahk anuhchiish, kaye namui nichischeyimaanaan awen kaa ihtuutuwaat chechii waapahtamiyich. Kakwechimaahkw aweyuu kaa miinuwaachihiikut, ispihtaatisiyuu wesin chechii wiihtahk.” 
JHN.9.22	Chii kushteuch aniyuu Jewa iinuu uyuu wehchii itwetwaau uchii uniichihiikumaauch. Wesh chii chischeyimeuch aniyuu Jewa iinuuh kaa niikaanishkuwaayitwaauh che wiiwiitishihwaayich anit ayimiheukamikuhch aweyuu che itweyikwen Christ e aawiyich aniyuu Jesus. 
JHN.9.23	Eukw aniyuu kaye wehchi itwetwaau “Kakwechimaahk, ispihtaatisiyuu wesin chechii wiihtamaataakw.”
JHN.9.24	Ekw anichii Jewa iinuuh kaa niikaanishkuwaatwaau miin kaau kaa wiishaamaatwaau aniyuu naapeu ekaa uhchii waapahtamiyich ekw kaa kakwechimaatwaau, “Chishemanituu eukw maamihchim. Nichischeyimaanaan uu naapeu Jesus e machaatisiit.”
JHN.9.25	Ekw kaa itwet an naapeu, “Taapaa nichischeyimaau e machaatisiikwe maak ekaa machaatisiikwe uu naapeu mikw nichischeyihten ekaa uhchi waapahtamaan ekw maak anuhchiish e waapahtamaan.”
JHN.9.26	Kaa kakwechimaatwaau e itaatwaau, “Taan maak kaa ihtuutaask. Taan kaa ihtuutahk chischiishikw chechii aapahiipayikwaauh.”
JHN.9.27	Ekw kaa itaat, “Shaash chichii wiihtamaatinaawaau mikw maak namui chiwii nituhtenaawaau. Chekwaan wehchi nituweyimiyekw miin chechii itweyaan. Namui aa mikw kaye chiyawaau e wii nuushuushkuwekw.”
JHN.9.28	Ekw kaa maayeyimaatwaau aniyuu naapeu e itaatwaau, “Eukw chiya peyakw uchischinuhamuwaakanh an naapeu, niyaan wii Moses eukw weuchischinuhamuwaakanitutaakuyaahch. 
JHN.9.29	Nichischeyihtenaan Moses e chii ayimihiikut Chishemanituu, mikw maak namui nichischeyimaanaan uu naapeu taanite wehchiikwe wiya.”
JHN.9.30	Ekw an naapeu kaa nishkweushihaat e itaat, “Taapwe kiipaa miskaateyihtaakun, ekaa waawaach chischeyimekw taanite wehchiit, mikw maak taapwe wesin nichii ihtuutaakw chechii waapahtamuch. 
JHN.9.31	Chichischeyihtenaanuu Chishemanituu ekaa nituhtuwaat kaa machaatisiitwaauh, nituhtaweu maak wiya aniyuu aweyuu kaa nuuchiishtaakut kaye kaa ihtuutamiyich taan e ishi nituweyimaat chechii ihtuutamiyich. 
JHN.9.32	Kaa ishpish ihtakuhch uu aschii, namui nihtaa uhchi pehtaakun awen chechii ihtuutuwaat aweyuu ekaa waapahtamiyich chechii waapahtamiyich. 
JHN.9.33	An naapeu kaa ihtuutuut chechii waapahtamaan namui nipaachii ihtuutaakw chechii waapahtamuch ekaa Chishemanituu e ihtaayich uhchi uhchiikupane.”
JHN.9.34	Ekw anichii kaa niikaanishkuwaatwaau Jewa iinuuh kaa nishkweushihaatwaau aniyuu naapeu e itaatwaau, “Machaatisiiwinihch chichii uhchi pimaatisiin kaye anite machaatisiiwinihch ekute kaa ishi nihtaauchinikuyin, e iteyihtaman maak yaapach chechii chiskutamuuyaahch.” Ekw kaa wiiwiitishihwaatwaau chihchiwe anit ayimiheukamikuhch aniyuu naapeu.
JHN.9.35	Jesus maak chii pehtam e chii wiiwiitishihwaakanuyich aniyuu naapeu ekw kaa nituu naanituwaapamaat. Chii miskuweu maak ekw kaa itaat, “Chitaapweyimaau aa Iinuu Ukusisa.”
JHN.9.36	An naapeu kaa nishkweushihaat Jesus e itaat, “Pechi wiihtamuu awen an ekw maak che taapweyimak.”
JHN.9.37	Jesus kaa itaat, “Uu kaa kanawaapamat kaa ayimihiisk, eukw wesin an.”
JHN.9.38	Kaa itwet an naapeu, “Chitaapwehtaatin Utipeyihchikeu.” Kaa ati uchihchiihkunipit e nuuchiishtuwaat.
JHN.9.39	Jesus kaa itaat, “Nichii pechi takushin utah aschiihch chechii wiyaaskunicheyaan anit chechii uhchi waapahtahkwaau anichii ekaa kaa waapahtahkwaau, ekw anichii kaa waapahtahkwaau ekaa chechii waapahtahkwaau.”
JHN.9.40	Pasch maak anichii Phariseech chii ihtaauch anit kaye chii pehtaweuch aniyuu kaa itweyich ekw kaa kakwechimaatwaau e itaatwaau, “Chititwen aa kaye niyaan ekaa waapahtamaahch.”
JHN.9.41	Jesus kaa nishkweushihaat e itaat, “Ekaa waapahtamekw namui chipaa uhchii itikunaawaau e machituutamekw, mikw maak e itweyekw niwaapahtenaan, ekut wehchi chischeyihtaakusiyekw e machituutamekw.”
JHN.10.1	“Kuiskw chiwiihtamaatinaawaau, awen e chimutiskuut namui anite e ishkwaahtemuuniyich maanishchaanishikamikuyuu uhchi piihcheu. Aahchiiuh anite uhchi paastaahtawiyuu e wii piihchet. 
JHN.10.2	Ekw an anite e ishkwaahtemuuniyich maanishchaanishikamikuyuu kaa uhchi piihchet eukw uyuu umaanishchaanishuuiiniimuwaauh anichii maanishchaanishach. 
JHN.10.3	Aapahamaakuu maak aniyuu kaa kanuushkwaahtuweyich anit maanishchaanishikamikuhch. Aniyuu maak maanishchaanisha nisituhtamiyuu upehtaakusuwin iskutak tiyepwaataach wesh wiya aniyuuh umaanishchaanishim. Ekw maak piyechi wiiwiiyich ekw e ati nuushuushkaakut. 
JHN.10.4	Aniyuu maak e ati wiiwiihtahaat wiya niikaanihteu. Nuushuushkaakuu maak aniyuuh maanishchaanisha wesh nisituhtamiyuuh upehtaakusuwin. 
JHN.10.5	Kutak aweyuu namui chika uhchi nuushuushkuweuch anichii maanishchaanishach. Chika ushimeuch, wesh taapaa nisituhtamuweuch maaniteuh upehtaakusuwiniyuu.”
JHN.10.6	Jesus chii wiihtamuweu uyuu chiskutamaacheu tipaachimuwiniyuu mikw maak namui uhchi nisituhtaakuu aniyuu taan kaa ishi aayimuutamuwaat.
JHN.10.7	Ekw maak Jesus miin kaa itaat, “Kuiskw chiwiihtamaatinaawaau, niya eukw ishkwaahtem anite wehchi piihchetwaau kaye anite wehchi wiiwiitwaau anichii maanishchaanishach. 
JHN.10.8	Misiwe kutakach kaa takushihkwaau e wii wiiwiihtahaatwaau aniyuu maanishchaanisha eshkw ekaa uhchi takushinuuch chimutiskach wiyawaau. Mikw maak namui uhchi nituhtaakuuch wiyawaau aniyuuh maanishchaanisha. 
JHN.10.9	Niya eukw ishkwaahtem. An awen niya e ihtaauch kaa uhchi piihchet chika pimaachihuu. Taapwe chika wiihkuchihuu an awen kaye taapwe chika miyeyimuu. 
JHN.10.10	Chimutisk takushinuu mikw chechii kachemutit maak chechii nipahiiwet maak chechii waanachihiiwet. Niya maak wii nichii takushin chechii miiweyaan an pimaatisiiwin anit ekaa wiiskaat nuuhtepayihch chekwaan.”
JHN.10.11	“Niya eukw maanishchaanishuiinuu kaa miyu kanuweyimaat umaanishchaanishimh. An awen kaa miyu kanuweyimaat umaanishchaanishimh chika pachishtinam upimaatisiiwin aniyuu umaanishchaanishimh chechii uhchi pimaachihuyich. 
JHN.10.12	Ekw an mikw kaa utaaskunaakanuut chechii kanuweyimaat aniyuu maanishchaanisha ekaa maak chihchiwe maanishchaanishuiinuut, ekaa tipiyeusiit aniyuu maanishchaanishah ushimuu iskutak wiyaapamaach mahiihkan e takushiniyich. Ekw aniyuuh mahiihkanh kuywaaskuhtutawaayich peyakw aniyuuh maanishchaanisha ekw e paahpiwepahiituyich e ushimuyich aniyuuh kutak maanishchaanisha. 
JHN.10.13	Ushimuu, wesh mikw chii utaaskunaakanuu. Namui chihchiwe aapateyimeu aniyuu maanishchaanisha. 
JHN.10.14	Niya eukw maanishchaanishuiinuu kaa miyu kanuweyimaat umaanishchaanishimh. Nichischeyimaauch nimaanishchaanishimach anichii kaa tipiyeusiyaan kaye maak wiyawaau nichischeyimakuch, 
JHN.10.15	mwehch e ishi chischeyimit Uhtaawiimaau kaye maak niya e ishi chischeyimak. Mitun maak nititeyihtamihiikuwaan chechii pachishtinisuuch chechii nipahiikuuch wiyawaau uhchi anichii nimaanishchaanishimach. 
JHN.10.16	Kutakach maanishchaanishach nitayaawaauch ekaa utah uyuu maanishchaanishikamikuyuu uhchiitwaau. Kaye wiyawaau maak yaaitei nika peshuwaauch. Chika nisituhtamuch kaye wiyawaau nipehtaakusuwiniyuu ekw maak che peyakuhch maanishchaanishikamikw kaye chika peyakushuu an maanishchaanishuiinuu.”
JHN.10.17	“Eukw uyuu wehchi naashch saachihiit Uhtaawiimaau mitun e pachishteyimisuuch chechii nipahiikuuch chechii uhchi miin pimaatisiyuuch. 
JHN.10.18	Namui awen nika chii nipahiikw chiishpin eshkw ekaa utihchipayiyiche taanit che pachishteyimisuuch chechii nipahiikuuch. Nichii miikuun suuhkaatisiiwin chechii pachishteyimisuyaan chechii nipahiikuyaan kaye nichii miikuun suuhkaatisiiwin miin chechii pimaatisiyaan. Nuuhtaawii uyuu kaa itashumit chechii ihtuuch.”
JHN.10.19	Ekw miin kaa pahkaanipayihuyich aniyuuh Jewa iinuuh iskutak piyehtaakut uyuu e itwet. 
JHN.10.20	Mihchetu maak anichii Jewa iinuuch chii iteuch, “Machiahchaahkwa piihchishkaakuu. Chiiskweu. Chekwaan wehchi nituhtawekw.”
JHN.10.21	Kutakach chii itweuch, “Namui chipaa uhchi ishpish miyuuhtaakusuu awen e ayimit e piihchishkaakut machiahchaahkwa e ishpish miyuuhtaakusit uu naapeu e ayimit. Taanite chipaa chii uhchi ishinaakuniyuu awen e piihchishkaakut machiahchaahkwa chechii ihtuutuwaat aweyuu ekaa waapahtamiyich chechii waapahtamiyich ekw.”
JHN.10.22	Mekwaach chii pipun anit Jerusalemihch, chii ati utihchipayuu maak anit eshikum pipun kaa chii makushetwaau e chischisitwaau anichii Jewa iinuuch anit kaa chischinuwaachishtaakanuyich uchisheayimiheukamikuwaau Chishemanituu ishi e ihtaayich. Chischinuwaachihiiweu makushewin chii ishinihkaatamuch uyuu e makushetwaau. 
JHN.10.23	Jesus maak mekwaach chii papaamuhteu anite pwaahchihch, Solomon upwaahchim kaa ishinihkaateyich. 
JHN.10.24	Ekw kaa pechi waaskaakaapuushtaakut aniyuuh Jewa iinuuh. Ekw kaa itikut, “Taaishpish ekw che miyaahch chechii chischeyimitaahch awen chiya. Kuiskw maa pechi wiihtamuunaan, ewaa chiya Christ an Chishemanituuh kaa pechi itishahukut.”
JHN.10.25	Ekw Jesus neshkweushihaat, “Shaash kuiskw chichii wiihtamaatinaawaau namui maak kuuhchi wii taapwehtuunaawaau. Aniyuu misiwe kaa ishi pechi miit Nuuhtaawii chechii ishi maamishkaach ihtuuch niyaanitam utah e ihtaayekw ekut e nuukuhch awen e aawiyaan. 
JHN.10.26	Chiyawaau maak wii namui chika uhchi taapwehtuunaawaau wesh taapaa anite nimaanishchaanishimach e ihtaatwaau chit ishi wiichihiiwenaawaau. 
JHN.10.27	Nituhtamuch nipehtaakusuwiniyuu nimaanishchaanishimach. Kaye maak nichischeyimaauch, ekw maak piyechi nuushuushkuutwaau. 
JHN.10.28	Nimiyaauch kaachiche pimaatisiiwiniyuu, namui maak wiiskaat chika uhchi nisuunaatisiyuuch. Kaye maak namui awen nika chii miskamukw e tahkunamach. 
JHN.10.29	Nuuhtaawii, an kaa pechi miit uyuu maanishchaanisha, eukw maauch chesteyihtaakusit. Namui maak aweyuuh ihtaayuuh chechii miskamikut uyuuh maanishchaanisha e tahkunaat. 
JHN.10.30	Niya ekw maak Nuuhtaawii nipeyakunaan.”
JHN.10.31	Ekw anichii Jewa iinuuch kaa uhchi utinaatwaau asinii miin e wii pimushinaatahwaatwaau Jesus e wii nipahaatwaau. 
JHN.10.32	Ekw Jesus kaa itaat, “Mihchetwaau chichii waapahtenaawaau taan kaa ishpish chii miyutuutamaatakuch. Nanaahkuu chichii nuukuhtwaatinaawaau miyutuutamaachewinh Chishemanituu e chii pechi miit chechii waapahtiitikuch. Taan an kaa ihtuutamaan wehchi wii pimushinaatahuyekw.”
JHN.10.33	Chii itikuu maak e niskweshihiikut, “Namayeu wii miyutuutamaachewin wehchi wii pimushinaatahutaahch, chipaashtaamun eukw wehchi wii nipahiitaahch. Chititwen e Chishemanituwiyin mikw maak e naapewiyin.”
JHN.10.34	Ekw Jesus kaa nishkweushihaat e itaat, “Itashteu Chishemanituu utayimuwinihch e chii itaakupane Chishemanituu aniyuu kaa miyaat chechii wiyaaskunicheyich,
JHN.10.34	Nichii itwen, manituuch chiyawaau. 
JHN.10.35	Chichischeyihtenaanuu kaachiche e taapwemakahch taan e itashtech Chishemanituu utayimuwinihch. Manituuch chii ishinihkaateu Chishemanituu aniyuuh kaa miyaakanuyich utayimuwin. 
JHN.10.36	Niya maak, Uhtaawiimaau nichii wiyeyimikw kaye nichii pechi itishahuukw utah aschiihch. Taanite chechii uhchi itweyekw e paashtaamuyaan e itweyaan, eukw niya Chishemanituu Ukusisa. 
JHN.10.37	Ekaa e ihtuutamuwaauche aniyuu kaa ishi nituweyimit Nuuhtaawii chechii ihtuutamuch ekw kiipaa namui ihtakun chechii taapweyimiyekw Chishemanituu Ukusisa e aawiyaan. 
JHN.10.38	Aat ekaa wii taapweyimiyekw e itweyaan Chishemanituu Ukusisa e awiyaan mitun chipaa cheshtinaateyihtamihiikunaawaau e piihchishkuut Uhtaawiimaau kaye niya maak e piihchishkuuk an uhchi e maamishkaach ihtiyaan.”
JHN.10.39	Iskutak maak kaa itwet Jesus uyuu ekw miin kaa wii maakunikut aniyuu Jewa iinuuh, mikw maak shaash chii chistuhteu.
JHN.10.40	Ekw Jesus miin kaau kaa aashuukaamehahk aniyuu Jordan siipiiyuu. Anite kaa chii siikahaahtaacheyich John ekute kaa ituhtet. Ekut anit kaa ihtaat. 
JHN.10.41	Mihchetu maak aweyuu chii pechi nituwaapamikuu kaa itweyich, “Namui wiiskaat uhchi maamishkaach ihtuutam John, mikw maak misiwe taapwemakaniyuu taan kaa itaachimaat uyuuh naapeuh.” 
JHN.10.42	Mihchetu maak aweyuu chii taapweyimikuu Jesus anit kaa ihtaayich.
JHN.11.1	Chii ihtaau naapeu Lazarus e ishinihkaasut, e chii mista aahkusit. Anite Bethany kaa ishinihkaateyich ihtaawiniyuu chii wiichuu. Uwiichisaaniskwem Mary ekw maak Martha chii wiichimikuu. 
JHN.11.2	Eukuu Mary kaa kutapinamuwaat wiihchimaakuhuuniyuu Utipeyihchikeu usitiihch kaye ustikwaaniyaapiih kaa aapachihtaat e kaasiihamuwaat usitiyuuh. Eukuu iskweu wiichishaanh Lazarus kaa aahkusiyich. 
JHN.11.3	Lazarus maak wiichishaaniskwem chii nituweyihtamiyuuh chechii nituu wiihtamwaakanuyich Jesus e aahkusiyich aniyuu uwiichewaakan kaa saachihaat.
JHN.11.4	Iskutak maak Jesus piyehtahk uyuu chii iteu, “Aat aniyuu naashch e aahkusit namui kata uhchi puunipimaatisiyuu. Ispayuu uu chechii nuukuniyich Chishemanituu uchisteyihtaakusuwin, kaye maak ekut che uhchi chisteyihtaakuhaakanuyich Chishemanituu Ukusisa.”
JHN.11.5	Jesus chii saachiheu aniyuu Martha kaye aniyuu wiichishaaniskwemiyuu kaye aniyuuh wiichishaaniyuu Lazarus. 
JHN.11.6	Iskutak maak kaa wiihtamuwaakanuut e aahkusiyich Lazarus yaapach miin niishu chiishikaau chii ihtaau anit aniyuu ihtaawiniyuu kaa ihtaat. 
JHN.11.7	Ekw kaa itaat uchischinuhamuwaakanh, “Ituhtetaau miin nete Judea aschiihch.”
JHN.11.8	Chii itikuu maak aniyuuh uchischinuhamuwaakanh, “Chiskutamaachesuu, namui weskach kaa wii nipahiiskwaau e paahpimusinaatahuuskwaau anichii Jewa iinuuch yaapach maak miin kaau chii wii ituhten anite.”
JHN.11.9	Ekw Jesus kaa nishkweushihaat e itaat, “Niishushaap tipahiikanh ihtakun peyakwaau e chiishikaach. Awen pimuhtete e chiishikaayich namui chika uhchi pahchishinuu wesh waapahtam aniyuu waashtewiniyuu utah aschiihch kaa ihtakuniyich. 
JHN.11.10	Pimuhtete awen e tipiskaayich chika pahchishinuu wesh namui ihtakuniyuu waashtewiniyuu anit e ihtaat.” 
JHN.11.11	Eukw uyuu kaa itwet Jesus ekw miin kaa ati itwet, “Shaash nipaau chiwiichewaakanuu Lazarus. Nika nituu pekunaau.”
JHN.11.12	Chii itikuu maak uchischinuhamuwaakanh, “Utipeyihchikeu, nepaakwe, miin wesin chika miyu pimaatisiyuu.”
JHN.11.13	Jesus maak shaash chii chischeyihtam Lazarus e chii puunipimaatisiyich mikw maak uchischinuhamuwaakanh namui uhchi chischeyihtamiyuuh uyuu ekw kaa iteyimaatwaau Jesus nipaau e iteyimaayich aniyuu Lazarus. 
JHN.11.14	Ekw Jesus kuiskw kaa wiihtamwaat e itaat, “Shaash namui pimaatisiyuu Lazarus. 
JHN.11.15	Nimiyeyihten ekaa uhchi ihtaayaan mekwaach ekaa kaa miyupayit Lazarus ekw maak che nihiipayihch chechii taapweyimiyekw. Maachiitaau nituwaapamaataau.”
JHN.11.16	Thomas, peyakw an kaa niishitwaau wiichishaanh kaa ishinihkaataakanuut, chii iteu aniyuu wiich chischinuhamuwaakanh, “Misiwe ekush e tashiihkw wiichewaataau Jesus kaye chiyaanuu chechii nipahiikuyihkw nipahaakanuute.”
JHN.11.17	Iskutak maak Jesus tekushinit anite chii wiihtamuwaakanuu shaash neu chiishikaau e chii ishpish chiskahaakanuyich Lazarus. 
JHN.11.18	An maak ihtaawin Bethany kaa ishinihkaatech peshuch Jerusalemihch chii ihtakun, wiyesh niishu aschiiyuu tipahiikan chii ishpishinaakun anite Jerusalemihch uhchi. 
JHN.11.19	Mihchetu maak Jewa iinuuch chii pechi nituwaapameuch Martha ekw maak Mary e pechi nituu kaachiichihaatwaau aniyuu wiichishaaniyuu e chii puunipimaatisiyich.
JHN.11.20	Iskutak maak Martha piyeyihtahk Jesus e takushiniyich chii wiiwiyuu che nituu nachishkawaat, ekw wii Mary ekut anit e ihtaatwaau kaa ihtaat. 
JHN.11.21	Ekw Martha kaa itaat aniyuu Jesus, “Utipeyihchikeu, shaash utah chii ihtaauhpane namui chipaa uhchi puunipimaatisiyuu niichishaan. 
JHN.11.22	Mikw maak nichischeyihten Chishemanituu che ihtuutamaask mikw taan che ishi nitutamuwaaute.” 
JHN.11.23	Jesus maak chii iteu aniyuu Martha, “Miin chika pimaatisiyuu chiichishaan.”
JHN.11.24	“Nichischeyihten taapwe miin che wanishkaat maahchishtai chiishikaayiche,” chii iteu Martha.
JHN.11.25	Jesus kaa itaat, “Eukw niya kaa wanishkaanaat aweyuu e chii nipiyich kaye kaa miiwet pimaatisiiwiniyuu. Awen che pechi taapweyimukwe chika pimaatisiyuu aat e chii nipit. 
JHN.11.26	An awen kaa pimaatisiit e pechi taapweyimit namui wiiskaat chika puunipimaatisiyuu. Chitaapwehten aa uu kaa ititaan.”
JHN.11.27	“Ehe, Utipeyihchikeu,” chii iteu Martha. “Nitaapwehten chiya e aawiyin aniyuu Chishemanituu kaa pechi itishahwaat, kaye chiya e aawiyin Chishemanituu Ukusisa, aniyuu kaa itwet cheshtinaash che takushiniyich utah aschiihch.”
JHN.11.28	Iskutak Martha kaa itwet uyuu chii nituwaapameu wiichishaaniskwem Mary ekw kaa itaat pehkaach e ayimit, “Chischinuhamaacheu ihtaau utah. Chiwiishaamukw” 
JHN.11.29	Iskutak piyehtahk Mary uyuu chii pisikushipihtaau ekw kaa wiiwiit che nituu nachishkawaat Jesus. 
JHN.11.30	Mikw maak eshkw namui uhchi takushinuu Jesus anit aniyuu ihtaawiniyuu, anit kaa nachihiikut Martha eshkw ekut kaa pechi ihtaat Jesus. 
JHN.11.31	Anichii maak Jewa iinuuch kaa wiitapimaatwaau Mary e wii kaachiichihaatwaau chii nuusuupaistuweuch iskutak wiyaapamaatwaau naashch e yaaschipayihuyich e ati wiiwiiyich wesh chii iteyihtamuch anite aniyuu kaa chiskahaakanuyich wiichishaaniyuuh ekute e ituhteyich chechii nituu maatuyich.
JHN.11.32	Iskutak maak Mary tekushihk anit Jesus kaa ihtaayich wiyaapamaat maak chii uchihchiihkunapayihuu anite usitiihch, e itaat, “Utipeyihchikeu, shaash chii ihtaauhpane namui chipaa uhchi puunipimaatisiyuu niichishaan.”
JHN.11.33	Iskutak Jesus wiyaapamaat Mary e maatuyich kaye aniyuu Jewa iinuuh kaa pechi wiicheukuyich e maatuuyitwaau naashch chii taahtinikuu eyuu maak naashch chii misimiteheu. 
JHN.11.34	Ekw kaa itwet, “Taanite kaa chiskahaakanuut.” “Aashtam Utipeyihchikeu pechi waapahtaa,” chii itikuu.
JHN.11.35	Chii maatuu Jesus. 
JHN.11.36	Ekw anichii Jewa iinuuch kaa itwetwaau, “Taapwe chii saachihekupane aniyuu Lazarus.”
JHN.11.37	Chii ihtaauch maak paashch e itwetwaau, “Chii ihtuutuweu aniyuu ekaa kaa waapahtamiyich naapeu chechii waapahtamiyich. Taanite wehchi ekaa uhchii ihtuutuwaat Lazarus ekaa chechii nipiyich.”
JHN.11.38	Jesus maak miin chii muushihtaau naashch e misimitehet. Ekw kaa ituhtet anite aniyuu kaa waatakwaapiskahiikanuyich anite kaa chiskahaakanuyich Lazarus, chii chipikaapuuhaakanuyikupanenh e misichihtiyich asinii anite e uhchi piihchaanuyich. 
JHN.11.39	Chii itweu Jesus, “Iichetihtipinaahkw an asinii.” Ekw kaa itwet Martha aniyaa Lazarus wiichishaaniskwem, “Utipeyihchikeu, shaash chika miyaakun, wesh shaash neu chiishikaau kaa ishpish nipit.”
JHN.11.40	Ekw Jesus kaa itaat aniyuu Martha, “Namui aa shaash chuuhchii wiihtamaatin, taapwehtamane che waapahtamuwat Chishemanituu uchisteyihtaakusuwin.” 
JHN.11.41	Ekw kaa iichehtahaatwaau aniyuu asinii. Jesus maak e tastasaapit chii iteu, “Nuuhtaawii chinanaaskumitin e pechi nituhtuyin. 
JHN.11.42	Nichischeyihten muush e pechi nituhtuyin, mikw maak nititwen uu chechii taapwehtahkwaau uchii iinuuch chii e chii pechi itishahuyin.” 
JHN.11.43	Iskutak maak uyuu kaa itwet Jesus chii chisheweu e itwet, “Lazarus, pechi wiiwiih.” 
JHN.11.44	Chii pechi wiiwiyuu an naapeu kaa nipit, utihchi kaye usit e wiishkweyaapahkaateyikwaau machunishiyuu kaye e maahkupiteyich utaashtamuhkw. Ekw Jesus kaa itaat, “Aapihkunaahkw, che pachishtinekw.”
JHN.11.45	Mihchetu maak Jewa iinuuch kaa pechi chiiutamaatwaau Mary chii waapahtamuch taan kaa ihtiyich Jesus kaye chii taapweyimeuch. 
JHN.11.46	Yaapach maak pasch chii nituwaapameuch aniyuuh Phariseeh e wiihtamuwaatwaau taan kaa ihtiyich Jesus. 
JHN.11.47	Ekw anichii Phariseech kaye kaa niikaanapitwaau ayimiheuchimaauch chii nishtuuneuch kaa uchimaawiitwaau kaa niikaanishkuwaayich iinuu e itaatwaau, “Taan che ihtiihkw. Naashch mihchetu maamishkaach chekwaayuu e ishi ihtuutahk uu naapeu. 
JHN.11.48	Pachishtinihkwe chechii ihtit uyuu taan e ihtit misiwe aweyuu chek chika taapweyimikuu kaye maak anichii Rome tipeyihchichesuuch chika wanaachihtaauch anite aniyuu maauch kaa payehkaniyich chichisheayimiheukamikunaanaayuu kaye misiwe chiyaanuu Jewa kaa itiskaanesuuhkw chika wanaachihiikunuuch.”
JHN.11.49	Peyakw maak an ayimiheuchimaau Caiaphas kaa ishinihkaasut mekwaach kaa chisheayimiheuchimaaut aniyuu kaa pipuniyich chii iteu, “Taapwe namui chichischeyihtenaawaau chekwaan. 
JHN.11.50	Namui aa chichii nisituhtenaawaau uste che miyupayekw peyakw naapeu chechii nipistamuwaat iinuuh ishpish wii misiwe chiyaanuu Jewa kaa itiskaanesiihkw chechii wanaachihiikuyihkw.” 
JHN.11.51	Wiya mekwaach Caiaphas e chii chisheayimiheuchimaaut aniyuu kaa pipuniyich eukw uyuu wehchi miikut Chishemanituu uyuu chechii itwet e chischiwehiichet, chii iteu Jesus che nipuushtamuwaayich Jewa kaa itiskaanesiyich iinuuh. 
JHN.11.52	Mikw maak namui mikw Jewa iinuuh che nipuushtamuwaayich, misiwe kaye aniyuuh Chishemanituu utiiniimiyuuh paahpiiwe kaa ihtaayitwaauh che maamuunaayich, peyakutenuu chechii ishinaakusiyich.
JHN.11.53	Aniyuu maak kaa chiishikaayich ekut kaa uhchi chihchipayihtaatwaau e naanituu chischeyihtahkwaau taan che ihtitwaau chechii nipahaatwaau Jesus. 
JHN.11.54	Eukw maak uyuu wehchi ekaa uhchi ihtaat Jesus anite e mihchetinaanuyich anite Judea aschiihch, chii chistuhteu ekw anite pakwaatiskamikaahch peschiish kaa ihtakuniyich ihtaawiniyuu Ephraim kaa ishinihkaateyich ekut anit kaa ihtaat kaye uchischinuhamuwaakan ekute kaa ihtaayich.
JHN.11.55	Chii peshunaakun maak an Jewa miyaaskaacheu makushewin. Mihchetu awenich chii pechi ituhteuch Jerusalemihch nanaahkuu ihtaawinihch e uhtuhtetwaau e pechi takushihkwaau chechii ihtuutahkwaau taan kaa ishi wiishteyich ayimihewin wiishuwewinihch chipaa ihtuuch chechii payehchisiitwaau. 
JHN.11.56	Mihchetu maak uchii iinuuch chii naanituwaapameuch Jesus anit chisheayimiheukamikuhch e maausukuutwaau e ishi kakwechimitutwaau, “Taan e iteyihtaman chiya, chika pechi naachi makusheu aa chititeyimaau.” 
JHN.11.57	Anichii maak kaa niikaanapitwaau ayimiheuchimaauch kaye anichii Phariseech chii itashuweuch yaaitei che wiihtamiyich aweyuuh chischeyimaayichen taanite e ihtaayich Jesus chechii nituu maakunaakanuyich.
JHN.12.1	Kutwaashch chiishikaau chii ishpishinaakuniyuu miyaaskaacheu makushewiniyuu, Jesus kaa takushinit anite Bethanyihch anite Lazarus wiichiihch. Ekute uyuu kaa wanishkaanaat nipuwinihch uhchi. 
JHN.12.2	Chii makushehaakanuu maak Jesus anite, Martha chii wiichihiiweu e maatinuwaanuyich, ekw Lazarus kaa wiitapimaat Jesus anite miichisunaahtikuhch. 
JHN.12.3	Mary chii uhchi utinam puutaayuu, e piihchishtiniyich anit kaa wiihchimaakusiyich tuuminikaniyuu naashch e shuuliyaaniyich. Kaa kutapinamuwaat anite Jesus usitiihch, ekw kaa paahkusitenaat ustikwaaniyaapii e aapachihtaat. Misiwe maak anite piihtakamihch aniyuu waaskaahiikaniyuu chii miyaakuniyuu aniyuu kaa wiihchimaakusiyich. 
JHN.12.4	Judas Iscariot maak, peyakw aniyuu Jesus uchischinuhamuwaakan, aniyuu che wiyeshipachishtinikut, chii itweu, 
JHN.12.5	“Nishtwaau mitaahtumitunuu chipaa itachihtaakanuu chii ataawaanuukupane an kaa wiihchimaakushich. Ekw an shuuliyaau kaa chistimaatisiitwaau chipaa miyaakanuuch.” 
JHN.12.6	Namui wii e chistimaacheyimaat aniyuu kaa chistimaatisiyich aniyuu wehchi itwet, wiya chii wii utinimaasuu aniyuu shuuliyaayuu wesh ekun kaa chii ihtit maan aat wiya e chii naanaakachihtaat aniyuu shuuliyaayuu kaa chii miyaakanuyich Jesus ekw maak uchischinuhamuwaakanh.
JHN.12.7	Mikw maak Jesus chii itikuu Judas, “Ekaawii piskaas, wesh aniyuu kaa ihtuutahk muyaam e ayeskuwiihkuut che chiskahiikuuch ekun e ishinaakuniyich. 
JHN.12.8	Muush chika ihtaauch kaa chistimaatisiitwaau utah e ihtaayekw, niya maak namui muush nika uhchi ihtaan utah e ihtaayekw.”
JHN.12.9	Mihchetu maak anichii Jewa iinuuch chii pehtamuch anite Bethanyihch e chii ihtaayich Jesus ekw kaa ituhtetwaau anite chechii nituwaapamaatwaau kaye aniyuu Lazarus chii wii waapameuch, aniyuu kaa wanishkaanaayich Jesus nipuwinihch uhchi. 
JHN.12.10	Chii wiyeyihtamuch maak anichii kaa niikaanapitwaau ayimiheuchimaauch kaye aniyuu Lazarus chechii nipahaatwaau. 
JHN.12.11	Wesh aniyuuh Lazarus uhchi eukw wehchii nakatikutwaau mihchetu Jewa iinuuh kaye maak Jesus eukw kaa taapweyimaatwaau.
JHN.12.12	Miin wiyaapaniyich mihchetu anichii kaa takushihkwaau anite e makushaanuyich chii pehtamuch Jesus che takushiniyich Jerusalemihch. 
JHN.12.13	Ekw kaa naatwaanihkwaau niipisiyaahtikw kaa ati wiiwiitwaau anit Jerusalemihch che nituu nachihaatwaau, uyuu e itwetwaau e chishewetwaau,
JHN.12.13	“Maamihchimaataau Chishemanituu, shaweyihtaakusuu an Chishemanituu kaa pechi itishahukut, Israel iinuuch uchisheuchimaamuwaau.”
JHN.12.14	Jesus maak chii tehtapuu uhkaan muyaam kaapalakaskweu kaa apishiishiyich e ishinaakusiyich e chii miskuwaakupane. Eukw uyuu kaa ihtit mwehch taan kaa itashteyich Chishemanituu utayimuwiniihch che ihtikupane. Chii Itashteyuu,
JHN.12.15	Ekaawii kushtaachikw chiyawaau Zion kaa uhchiyekw wesh chichisheuchimaamuwaau takushinuu e tehtapit uhkaanh uspiskuniihch muyaam kaapalakaskweu kaa apishiishiyich kaa ishinaakusiyich ukusiyuu.
JHN.12.16	Anit maak aniyuu mekwaach namui uhchi nisituhtamiyuu uchischinuhamuwaakan aniyuu taan kaa e ispayiyich shaash anite niikaan e chii wiihtaakanuwiikupane che tipipayiyich uyuu. Paatimaa maak iskutak kaa wanishkaanaakanuyich nipuwinihch uhchi kaye kihchikiishikuhch kaa ishi utinaakanuyich ekw kaa chischisitwaau taan kaa ishi niikaan aayimuumaakanuyich anite Chishemanituu utayimuwinihch che ispayikupanen.
JHN.12.17	Anichii maak awenich kaa ihtaawaakupanenich anit Jesus kaa tepwaataayich Lazarus chechii pechi wiiwiyich anit uhchi kaa chiskahaakanuyich ekw maak kaa wanishkaayich nipuwinihch uhchi, chii wiihtamuch anite Jerusalemihch taan kaa ishi waapahtahkwaau e ispayiyich. 
JHN.12.18	Eukw maak aniyuu wehchi nituu nachihaatwaau Jesus mihchetu awenichii iskutak tekushiniyich anite Jerusalemihch, aniyuu e chii pehtahkwaau taan kaa ishi maamishkaach ihtiyich. 
JHN.12.19	Ekw anichii Phariseech kaa ititutwaau, “Namui chichii ihtuutawaanuu ekaa chechii nuushuushkaakut aweyuu, kanawaapamaahkw maa, misiwe aweyuu wii nuushuushkaakuu.”
JHN.12.20	Chii wiichihiiweuch maak Greek iinuuch e ituhtaanuyich anite Jerusalemihch e nituu nuuchiishtuwaakanuyich Chishemanituu mekwaach aniyuu kaachii ayimiheu makushaanuyich. 
JHN.12.21	Eukw maak uchii kaa pechi nituwaapamaatwaau Philip, aniyuu anite Bethsaida kaa ishinihkaateyich ihtaawiniyuu kaa uhchiyich anite Galilee aschiihch kaa ihtakuniich, ekw kaa itaatwaau, “Niwii waapamaanaan Jesus.”
JHN.12.22	Philip maak chii nituu wiihtamuweu Andrew ekw taapishkun kaa nituu wiihtamuwaatwaau Jesus e wii waapamikuyich aniyuuh Greek iinuuh. 
JHN.12.23	Ekw Jesus kaa itaat, “Shaash utihchipayuu Chishemanituu chechii waapahtiiwet e chisteyihtaakusiyich Iinuu Ukusisa. 
JHN.12.24	Kuiskw chiwiihtamaatinaawaau michihpin ekaa anite aschiihch ashtaakanuuhche peyakumin nihtaauchihchikan namui chika uhchi nihtaauchin mikw maak ashtaakanuuhche anite aschiihch ati nipiimakahche maak ekut che uhchi nihtaauchihkwaau mihchetu nihtaauchihchikan. 
JHN.12.25	An awen kaa saachihtaat upimaatisiiwin kata wanihtaau. An awen kaa uhkaatahk upimaatisiiwin utah aschiihch kaachiche pimaatisiiwiniyuu kata ayaau. 
JHN.12.26	An maak awen niya kaa atushkuut nika pechi nuushuushkaakw. Ekw maak che ihtaat nitaapachihaakan taanite che ati aihtaauch. Kata chisteyimikuu Nuuhtaawiih an awen che atushkuukwe.”
JHN.12.27	“Naashch misimeyihtam nitahchaahkw, taan maak chechii itak Nuuhtaawii. Nika itaau aa, nuuhtaawii, ekaawii pechi pachishtin chechii nanehkaateyimuyaan. Namui, namui nika uhchi itaau uyuu wesh ekun wehchi takushiniyaan utah aschiihch chechii nanehkaateyimuyaan. 
JHN.12.28	Teyakuch nika itaau, Nuuhtaa, mikw anit chechii uhchi chisteyihtaakusiyin, eukun waa ishi ihtuutamaan.” Ekw kaa uhchi pehtaakuniyich Chishemanituu upehtaakusuwin anite kihchikiishikuhch uhchi e itwet, “Shaash nichii chisteyihtaakuhtaan nitishinihkaasuwin miin maak yaapach ekun che ihtuutamaan.”
JHN.12.29	Anichii maak awenich kaa niipuutwaau anite chii pehtamuch aniyuu pehtaakusuwiniyuu ekw kaa itwetwaau, “Nimischuuch pehtaakusuuch.” Ekw kutakach kaa itwetwaau, “Enchil chii ayimihiikuu.”
JHN.12.30	Jesus maak chii itikuuch, “Chiyawaau wehchi pehtaakuhch uu pehtaakusuwin, namui niya. 
JHN.12.31	Anuhchiish utihchipayuu chechii wiyaaskunaakanuutwaau awenich utah aschiihch kaa ihtaatwaau kaye anuhchiish ekw wetihchipayiyich chechii ishpishihaakanuut machimanituu, an kaa tipeyihchet utah aschiihch. 
JHN.12.32	Iskutak uhpinikuyaane utah aschiihch uhchi, misiwe awen nika ihtuutawaau chechii pechi naasit,” chii iteu Jesus. 
JHN.12.33	Uyuu maak kaa itwet chii wiihtam taan che ishi nipahaakanuut asiteyaahtikuhch che uhpaaskuhwaakanuut.
JHN.12.34	Ekw anichii awenich kaa ihtaatwaau anit chii nishkweushiheuch e itaatwaau, “Niwiihtamaakunaan anite niwiishuwewinaahch Christ kaachiche che pimaatisiit. Chekwaan maak wehchi itweyin, Iinuu Ukusisa che nipahaakanuut. Awen an Iinuu Ukusisa kaa ishinihkaataakanuut.”
JHN.12.35	Jesus kaa itaat, “Weipishchiish miin chika ihtakun waashtewin utah e ihtaayekw. Suuhk maak pimuhtekw eshkw e ayaayekw waashtewin ekw maak namui wanitipiskusiiwinihch chika uhchi ihtaanaawaau. Awen e pimuhtet anite wanitipiskusiiwinihch namui chischeyihtam taanite e ituhtet. 
JHN.12.36	Taapweyimaahkw an awen kaa miiwet waashtewiniyuu eshkw e ihtaat utah e ihtaayekw, ekw maak anite waashtewinihch che ihtaayekw.” Uyuu maak kaa itwet Jesus ekw kaa nakataat, anite ekaa che uhchi miskaakut ekute kaa nituu ihtaat.
JHN.12.37	Aat maak mihchetwaau naashch e maamishkaateyihtaakuniyikwaau chekwaayuuh e chii ihtuutahk anit Jewa e ihtaayich yaapach namui uhchi wii taapweyimikuu wiya e aawit Christ. 
JHN.12.38	Eukun taapwe kaa ispayihch taan kaa ishi niikaan wiihtamukupane aniyaa uchischiwehiichesuu Isaiah e chii itwekupane,
JHN.12.38	Utipeyihchikeu, awen tiyaapwehtaakuyaahch taan kaa ishi wiihtamaahch. Aweyuu kaa waapahtiyaat Utipeyihchikeu usuuhkaatisiiwin.
JHN.12.39	Aniyaa maak Isaiah chii niikaan wiihtamukupane chekwaayuu che uhchi ekaa taapwehtamiyich e chii itwekupane,
JHN.12.40	Chishemanituu chii ihtuutaakuuch ekaa chechii waapahtahkwaau kaye ekaa chechii nisituhtahkwaau, ekw maak namui waapahtamuch kaye namui nisituhtamuch. Namui maak niwii pechi nituwaapamikuch chechii miinuwaachihiikwaau, iteu Chishemanituu.
JHN.12.41	Isaiah chii iteu uyuu wesh chii waapahtamuweu Jesus uchisteyihtaakusuwiniyuu, ekw maak kaa aayimuumaat.
JHN.12.42	Mihchetu maak yaapach anichii Jewa iinuuh kaa niikaanishkuwaatwaau chii taapweyimeuch Jesus mikw maak namui uhchi aayimuutamuch anite e pehtawaakanuutwaau wesh chii kushteuch aniyuu Phariseeh kaye namui uhchi nituweyihtamuch chihchiwe chechii wiiwiitishihwaakanuutwaau anit utayimiheukamikuwaahch. 
JHN.12.43	Wesh uste chii iteyimeuch iinuuh chechii nahiiwehaatwaau ishpish wii Chishemanituu chechii nahiiwehaatwaau.
JHN.12.44	Jesus maak chii itweu e chishewet, “Awen tiyaapweyimikwe namui mikw niya nipechi taapweyimikw kaye taapweyimeu aniyuu kaa pechi itishahuyich. 
JHN.12.45	An awen kaa pechi waapamit, waapameu kaye aniyuu kaa pechi itishahuyich. 
JHN.12.46	Nichii takushin utah aschiihch chechii miiweyaan waashtewin. Ekw maak an awen che pechi taapweyimikwe namui chika uhchi ihtaau anite wanitipiskusiiwinihch. 
JHN.12.47	An awen piyehtamukwe taan kaa ishi wiihtamaan ekaa maak nanihiihtamukwe, namui niwiyaaskunaau. Nichii takushin utah aschiihch namui wii chechii wiyaaskunicheyaan maak nichii takushin chechii pimaachihiiweyaan. 
JHN.12.48	An awen yaatuweyimikwe, kaye ekaa nenahiihtamukwe nimiywaachimuwiniyuu, chika wiyaaskunaakanuu. Aniyuu uhchi taan kaa itweyaan eukw aniyuu che uhchi wiyaaskunaakanuut maahchishtai chiishikaayiche. 
JHN.12.49	Namui mikw niya e iteyihtamaan nuuhchi ishi ayimin. An Uhtaawiimaau kaa pechi itishahuut wiya nichii wiihtamaakw taan che iteuch ekun maak mikw kaa ishi wiihtamaan. 
JHN.12.50	Nichischeyihtamuwaan maak wiya utitishuwewin chika ihtuutaakuwaanaawaau chechii ayaayekw kaachiche pimaatisiiwin. Taan e ishi miit chechii ititakuch ekun e ishi wiihtamaan.”
JHN.13.1	Eshkw ekaa uhchi utihchipayiyich Miyaaskaacheu Makushewin, shaash chii chischeyihtam Jesus e utihchipayiyich che nakatahk uyuu aschiiyuu kaye che nituwaapamaat Uhtaawiimaau. Muush chii saachiheu misiwe aniyuu kaa taapweyimikut utah aschiihch kaa ihtaayich ekw maak che utihchipayihch chechii waapahtiyaat taan e ishpish saachihaat.
JHN.13.2	Mekwaach maak chii utaakushuu miichisuuch Jesus ekw maak uchischinuhamuwaakanh. Peyakw maak an chischinuhamuwaakan Judas kaa ishinihkaasut, Simon Iscariot ukusisa, shaash anite chii ihtuutaakuukupane machimanituu chechii iteyihtahk chechii wiyeshipachishtinaat Jesus aniyuu che tipiskaayich. 
JHN.13.3	Jesus chii chischeyihtam Uhtaawiimaau e chii miikut suuhkaatisiiwiniyuu misiwe chekwaayuu chechii ihtuutahk, kaye chii chischeyihtam Chishemanituu e ihtaayich e uhchiit kaye miin kaau anite Chishemanituu e ihtaayich che ituhtet. 
JHN.13.4	Ekw kaa pisikuut anit miichisunaahtikuhch uhchi, kaa manahk aniyuu utahkuhp uschich kaa chichishkahk kaa utinahk kaasiihkwaaniyuu kaa chikaayaapihkaasuwaachet. 
JHN.13.5	Kaa kutapinahk nipiiyuu kaasiihkwaaniyaakanihch ekw kaa chishtaapauchisitenaat uchischinuhamuwaakanh ekw maak kaa paahkuhamuwaat usitiyuuh aniyuu kaasiihkwaaniyuu kaa chikaayaapihkaasuwaachet e aapachihtaat. 
JHN.13.6	Chii naateu Simon Peter ekw kaa itikut, “Utipeyihchikeu, chika chishtaapauchisitenin aa.”
JHN.13.7	Jesus kaa itaat, “Namui chinisituhten anuhchiish taan e ihtiyaan, mikw maak eshkw chika nisituhten.”
JHN.13.8	Ekw Peter kaa ishi nishkweushihaat e itaat, “Namui wiiskaat chika uhchi chishtaapautaan nisit.” Chii itikuu maak Jesus, “Ekaa chishtaapautaayaane chisith namui chika uhchi uchischinuhamuwaakanitutaatin.”
JHN.13.9	Simon Peter kaa itaat, “Utipeyihchikeu, ekaawii maataan mikw nisith chishtaapautaah, chishtaapautaah kaye nistikwaan ekw maak nitihchiih.”
JHN.13.10	Jesus kaa itaat, “Awen shaash e chii pakaashimut namui nituweyihtam miin chechii pakaashimut mikw usith chipaa chishtaapautaakanuuyuuh. Misiwe maak e tashiyekw shaash chipayehchisiinaawaau, mikw peyakw anit e tashiyekw namui payehchisiyuu.” 
JHN.13.11	Shaash chii chischeyihtam Jesus taan aniyuuh aniyuu che wiyeshipachishtinikut wehchii itwet uyuu. Shaash misiwe chipayehchisiinaawaau “mikw peyakw anit e tashiyekw namui payehchisiyuu.”
JHN.13.12	Iskutak maak kaa chishtaapauchisitenaat, ekw miin kaa pushchishkahk aniyuu utakuhp kaa manahk ekw miin kaa waweyapit. Kaa kakwechimaat e itaat, “Chichischeyihtenaawaau aa chekwaan wehchi ihtuutaatakuch uu. 
JHN.13.13	Chischinuhamaachesuu kaye Utipeyihchikeu chitishinihkaasinaawaau, ekun maak taapwe nipaa ishinihkaatikuun wesh taapwe eukw niya e awiyaan. 
JHN.13.14	Niya eukw Chitipeyihchikemuwaau kaye Chichischinuhamaachesiimuwaau, yaapach maak niya chichii chishtaapauchisitenitinaawaau. Kaye chiyawaau maak chipaa chishtaapauchisitenitunaawaau. 
JHN.13.15	Chichii waapahtiitinaawaau taan chechii ishi chischinuwaapamiyekw an taan kaa ihtuutaatakuch. 
JHN.13.16	Kuiskw chiwiihtamaatinaawaau, aapachihaakan namui wii uste iteyihtaakusuu e iteyihtaakusiyich uchimaam kaye awen kaa chihchitishahwaakanuut chechii nituu waawiihtahk chekwaayuu namui wiya uste iteyihtaakusuu e iteyihtaakusiyich aniyuu kaa chihchitishahukut. 
JHN.13.17	Nisituhtamekwe maak uyuu chekwaayuu kaye maak ihtuutamekwe chika shaweyimikunaawaau.”
JHN.13.18	“Namui maak misiwe chitaayimuumitinaawaau, nimiyuu chischeyimaauch anichii niya kaa wiyaapamakwaau. Itashteu Chishemanituu utayimuwinihch,
JHN.13.18	An naapeu kaa wiich miichisuumit nika wiyeshipachishtinikw. Ekun maak uu shaash wiipach chipaa ispayuu. 
JHN.13.19	Ekun maak uu e ititakuch eshkw ekaa ispayihch, ekw maak iskutak taapwe ispayihche, ekw che taapwehtamekw niya eukw taapwe e awiyaan. 
JHN.13.20	Kuiskw chiwiihtamaatinaawaau, an awen che pishichihaakwe aniyuu aweyuu che itishahumach nipishichihiikw kaye niya. An maak awen kaa pishichihiit pishichiheu aniyuu aweyuu kaa pechi itishahuyich.”
JHN.13.21	Iskutak Jesus kaa itwet uyuu, naashch chii misimiteheu ekw kuiskw kaa wiihtamuwaat e itaat, “Chihchiwe chititinaawaau, peyakw utah e tashiyekw nika wiyeshipachishtinikw.”
JHN.13.22	Ekw anichii chischinuhamuwaakanich kaa kanawaapamitutwaau naashch e kushkupayitwaau kaye e wawaaneyihtahkwaau, ekaa chischeyihtahkwaau aweyuu aniyuu kaa aayimuumaakanuyich. 
JHN.13.23	An maak peyakw chischinuhamuwaakan, aniyuu Jesus naashch kaa saachihaat, uhpime anit e ihtaat chii apiyuu. 
JHN.13.24	Simon Peter kaa naamiskuweyistuwaat aniyuu chischinuhamuwaakan kaa itaat chechii kakwechimaayich aweyuu aniyuu kaa aayimuumaayich.
JHN.13.25	Ekw an chischinuhamuwaakan Jesus e ihtaayich kaa ispayihut ekw kaa itaat, “Utipeyihchikeu awen an kaa aayimuumat.”
JHN.13.26	Jesus kaa nishkweushihaat e itaat, “Nika akuhchimaau uu aaihkunaau anit minihkwaakanihch ekw che miyak an awen.” Kaa akuhchimaat aniyuu aaihkunaau ekw kaa miyaat aniyuu Judas, Simon Iscariot ukusiyuu. 
JHN.13.27	Judas kaa utinaat aniyuu aaihkunaau kaa miikut Jesus, ekw tiiwehch kaa ati piihchishkaakut machimanituu. Ekw Jesus kaa itikut, “Chiipiih ihtuut an taan chipaa ihtuuten.” 
JHN.13.28	Namui maak waachipeyakw uhchi nisituhtamuch anichii chischinuhamuwaakanich chekwaayuu aniyuu wehchi itaakanuyich. 
JHN.13.29	Chii iteyihtamuch e itaakanuyich chechii nituu utinamiyich makushaaniyuu maak chechii nituu utinamuwaayich chekwaayuu aniyuu kaa chistimaatisiyich, wesh wiya Judas chii naanaakachihtaau aniyuu shuuliyaawatiyuu.
JHN.13.30	Iskutak maak Judas kaa utinaat aniyuu aaihkunaau tiiwehch chii ati wiiwiyuu, chii tipiskaayuu maak.
JHN.13.31	Iskutak maak kaa wiiwiit Judas, Jesus chii iteu, “Ekw maak Iinuu Ukusisa chesteyihtaakuhaakanuyich ekw maak kaye Chishemanituu chesteyihtaakuhaakanuut Iinuu Ukusisa uhchi. 
JHN.13.32	Ekw maak Chishemanituu uchisteyihtaakusuwin e nuukuhtaakanuyich Ukusisimaau e ihtaayich uhchi, ekw wiya Chishemanituu che waapahtiyaat iinuu taan e ishpish chisteyihtaakusiyich Ukusisimaau. 
JHN.13.33	Nitawaashiimitikw, shaash namui chineush nika uhchi ihtaan utah e ihtaayekw. Chika pechi naanituwaapaminaawaau, mikw maak chika wiihtamaatinaawaau taan kaa ishi wiihtamuukwaau anichii Jewa iinuuh kaa niikaanishkuwaatwaau, namui chika chii ituhtenaawaau anite che ituhteyaan. 
JHN.13.34	E uskaach kacheskwewin chimiitinaawaau eukw uu chechii saachihiituyekw. Muyaam taan e ishpish saachihiitakuch ekun chipaa ishpish saachihiitunaawaau. 
JHN.13.35	Saachihiituyekwe maak ekut che uhchi chischeyimakuyekw e uchischinuhamuwaakanitutaatakuch.”
JHN.13.36	Simon Peter chii kakwechimeu e itaat, “Utipeyihchikeu, taanite che ituhteyin.” Jesus kaa itaat, “Namui chika chii wiicheun taanite che ituhteyaan, eshkw anite paatimaa ekw chechii wiichewiyin.”
JHN.13.37	Peter miin kaa kakwechimaat e itaat, “Utipeyihchikeu, chekwaan che uhchi ekaa chii wiicheutaan anuhchiish. Namui nika uhchi puuniin e nuushuushkaatan aat wii nipahiikuyaane.”
JHN.13.38	Jesus kaa itaat, “Taapwe aa shaash chitayeskuwiin chechii pachishtinamin chipimaatisiiwin niya uhchi. Chihchiwe chititin, eshkw ekaa mechim chistute naapepakahaahkwaan, shaash nishtwaau chika nanatayin e itweyin ekaa chischeyimiin.”
JHN.14.1	“Ekaawii mukushkaateyihtamukw. Taapweyimaahkw Chishemanituu kaye niya taapweyimikw. 
JHN.14.2	Anite Nuuhtaawii wiichihch mista mihchen e pischisaakwaau. Nika ituhten nete chechii ayeskuushtwaatikuch anit che ihtaayekw. Namui chipaa uhchi ititinaawaau uu ekaa uhchi taapwemakahch. 
JHN.14.3	Chiishihtaayaane maak anit che ihtaayekw, ekw che pechi nituwaapamitakuch ekw che chistuhtahiitakuch wesh chinituweyimitinaawaau chechii ihtaayekw anit e ihtaayaan. 
JHN.14.4	Chichischeyihtenaawaau maak taanite e ituhteyaan kaye taanite chechii uhchi ituhtaanuuhch anite.”
JHN.14.5	Thomas maak chii iteu, “Utipeyihchikeu, namui nichischeyihtenaan taanite che ituhteyin, taanite chechii uhchi chischeyihtamaahch taanite chechii uhchi ituhteyaahch anite.”
JHN.14.6	Jesus chii nishkweushiheu e itaat, “Niya eukw meskanuu kaye taapwewin kaye pimaatisiiwin, namui awen chika chii naateu Uhtaawiimaau mikw niya uhchi. 
JHN.14.7	Shaash maak e chischeyimiyekw shaash chipaa chischeyimaawaau kaye Nuuhtaawii. Anuhchiish maak shaash chichischeyimaawaau kaye shaash chichii waapamaawaau.”
JHN.14.8	Philip chii iteu, “Utipeyihchikeu waapahtiinaan maa Uhtaawiimaau, ekun mikw e ishi nituweyihtamaataahch.”
JHN.14.9	Jesus chii nishkweushiheu e itaat, “Philip, shaash weskach kaa ihtaayaan utah e ihtaayekw yaapach maak namui chichischeyimin. An awen kaa waapamit shaash waapameu Uhtaawiimaau. Chekwaan maak wehchi kakwechimiin chechii waapahtiitaan Uhtaawiimaau. 
JHN.14.10	Philip, namui aa chitaapwehten e piihchishkuuk Uhtaawiimaau kaye maak Uhtaawiimaau e piihchishkuut. Nipeyakunaan.” Ekw Jesus kaa itaat aniyuuh uchischinuhamuwaakanh, “Uu kaa ishi ayimihiitakuch Chishemanituu nichii itashumikw chechii iteuch. Uhtaawiimaau an kaa piihchishkuut ihtuutam maamishkaach ihtuwinh niya uhchi. 
JHN.14.11	Pechi taapwehtuukw uu e ititakuch e piihchishkuuk Uhtaawiimaau kaye Uhtaawiimaau e piihchishkuut. Ekaa chii taapwehtamuwekwe uu e ititakuch taapwehtuukw an uhchi taan kaa ishi nanaahkuu maamishkaach ihtuutamaan. 
JHN.14.12	Kuiskw chiwiihtamaatinaawaau, an awen kaa pechi taapweyimit chika ihtuutam taan e ishi ihtuutamuch kaye maak etituu maamishkaach chekwaayuuh chika ihtuutam wesh anite Nuuhtaawii e ihtaat nika ihtaan niya. 
JHN.14.13	Nika ihtuuten taan e ishi nitutamaayekw nitishinihkaasuwin aapachihtaayekwe, ekw maak che nuukuhch e ishpish chisteyihtaakusit Chishemanituu aniyuu uhchi taan e ishi ihtuutamiyich Ukusisa. 
JHN.14.14	Mikw taan che ishi nitutamaawekwe nitishinihkaasuwin e aapachihtaayekw nika ihtuuten.”
JHN.14.15	“Chiishpin saachihiiwekwe maak chika nanihiihtaunaawaau wesh taan kaa itashumitakuch chechii ihtiyekw. 
JHN.14.16	Nika ayimihaan e nitutamuuk Nuuhtaawii chechii itishahamaataakw miin kutak aweyuuh chechii wiichihiikuwekw kaye muush kaachiche chechii ihtaat anit e ihtaayekw. 
JHN.14.17	Eukw maak an Kaa payehchisiit Ahchaahkw, an kaa chischeyihtamihiiwet taapwewiniyuu. Nichii awenich ekaa kaa taapweyimaatwaau uhtaawiimaau namui chika chii piihtakaheuch upimaatisiiwiniwaahch Kaa payehchisiyich Ahchaahkwa, wesh namui waapameuch kaye namui chischeyimeuch. Mikw maak chiyawaau chichischeyimaawaau wesh chiwiicheukuwaau kaye maak chika piihchishkaakuwaau.”
JHN.14.18	“Namui achiyuu chika uhchi nakatitinaawaau utah aschiihch. Miin chika pechi nituwaapamitinaawaau. 
JHN.14.19	Namui naashch chineush nika uhchi waapamikuch iinuuch utah aschiihch, mikw chiyawaau chika waapaminaawaau. Chika pimaatisiinaawaau kaye chiyawaau wesh niya nipimaatisiin. 
JHN.14.20	Iskutak maak utihchipayihche anit che pechi nituwaapamitikuch ekut che nisituhtamekw e piihchishkuuk Nuuhtaawii kaye e piihchishkuuyekw, kaye maak e piihchishkaatakuch.”
JHN.14.21	“An awen che taapwehtamukwe kaye che nanihiihtamukwe taan e itashuweyaan eukw an awen kaa saachihiit. Chika saachiheu Nuuhtaawii aniyuu aweyuu kaa saachihiyich, kaye niya maak nika saachihaau an awen kaye nika ihtuutawaau chechii miyu chischeyimit.”
JHN.14.22	Judas, namui wii an Iscariot kaa ishinihkaasut, chii iteu, “Utipeyihchikeu, chekwaan wehchi wii ihtuutuuyaahch niyaan chechii miyu chischeyimitaahch, ekaa maak wii ihtuutuutwaau kutakach awenich chechii miyu chischeyimiskwaau.”
JHN.14.23	Jesus chii nishkweushiheu e itaat, “An awen kaa saachihiit kata nanihiihtam nitayimuwiniyuu. Nuuhtaawii chika saachihiikuu. Taapishkun Nuuhtaawii ekw maak niya nika nituwaapamaanaan ekw maak che wiichimachiht. 
JHN.14.24	An awen ekaa kaa pechi saachihiit namui nanihiihtam nitayimuwiniyuu. Uu kaa ishi pehtamekw namui niya e ihtaayaan uhchipayuu maak Nuuhtaawii e ihtaat uhchipayuu, an kaa pechi itishahuut.”
JHN.14.25	“Eukw uu e ishi wiihtamaatakuch eshkw mekwaach e ihtaayaan utah e ihtaayekw. 
JHN.14.26	Aniyuu Kaa payehchisiyich Ahchaahkwa Nuuhtaawii che pechi itishahamaataakw nitishinihkaasuwinihch uhchi ekun an misiwe chekwaayuu che chiskutamaataakw kaye chika chischisuumikuwaau misiwe chekwaayuu kaa ishi wiihtamaatakuch.”
JHN.14.27	“Chinakatamaatinaawaau chiyaameyihtamuwin. Niya nichiyaameyihtamuwin chimiitinaawaau. Namui utah aschiihch e iteyihtaakuhch chiyaameyihtamuwin chimiitinaawaau. Ekaawii maak mukushkaateyihtamukw kaye ekaawii kushtaachikw. 
JHN.14.28	Chichii pehtuunaawaau kaa ititakuch, ‘Nika nikatitinaawaau mikw maak miin kaau nikapechi takushin.’ Chii saachihiyekw maak chipaa miyeyihtenaawaau Nuuhtaawii e ihtaat e ituhteyaan, wesh wiya uste suuhcheyihtaakusuu ishpish niya. 
JHN.14.29	Misiwe chiwiihtamaatinaawaau uu eshkw ekaa ispayihch, ekw maak iskutak ispayihche che taapwehtamekw. 
JHN.14.30	Namui shaash naashch chineush chika chii ayimihiitinaawaau, wesh machimanituu, an kaa tipeyihchiket utah aschiihch shaash pechi takushinuu. Mikw maak namui mitun nika chii uchimaahkahtaakw. 
JHN.14.31	Mikw maak iinuuch utah aschiihch chipaa chischeyihtamuch e saachihiimach Uhtaawiimaau ekun maak muush wehchi nanihiihtuuk misiwe taan e itashumit. Aashtamukw maak chistuhtetaau.”
JHN.15.1	Jesus chii iteu uchischinuhamuwaakanh, “Niya eukw chihchiwe shuuminaahtikw ekw Nuuhtaawii chihchiwe kaa nihtaauchihchet. 
JHN.15.2	Misiwe watihkunh niya e ihtaayaan kaa ihtakuhkwaauh ekaa kaa miinisuuhkwaau nuuhtaawii manisham. Ekw aniyuuh watihkunh kaa miinisuuhkwaau misiwe waweshtuutam etituu chechii miinisuuniyikwaau. 
JHN.15.3	Chiyawaau maak shaash chichii payehchihiikunaawaau an taan kaa ishi wiihtamaatakuch. 
JHN.15.4	Niya e ihtaayaan muush ishi pimaatisiikw ekw maak kaye niya muush che ihtaayaan anite e ihtaayekw. Mwehch e ishinaakuhch watihkun namui chika chii miinisuun ekaa anit shuuminaahtikuhch uhchi nihtaauchihche. Ekun maak mwehch e ishinaakusiyekw. Namui chika chii nihtaauchihiisunaawaau chechii miinisuuyekw chiishpin ekaa piihchishkuuyekwe.”
JHN.15.5	“Niya eukw shuuminaahtikw ekw chiyawaau watihkunh. An awen muush niya e ihtaayaan ishi pimaatisiite eukun an che piihchishkuuk kaye maak eukun an che miyu miinisuut wesh taapaa mitun chekwaan chika chii ihtuutenaawaau ekaa piihchishkuyekwe. 
JHN.15.6	Awen ekaa niya e ihtaayaan kaa ishi pimaatisiit wepinaakanuu mwehch taan e ihtuutaakanuuhch watihkun, nipuu maak chek. Anihiih maak watihkun kaa wepinikanuuhkwaau maamuushtinikanuuh ekw mechishtawepinikanuuhkwaau ekw maak e ati ishkwaatekwaau. 
JHN.15.7	Niya maak e ihtaayaan muush ishi pimaatisiyekwe kaye nititwewinh piihchishkaakuyekwe mikw taan che ishi nitutamaawekwe chekwaan eukun an che ihtuutamaakuyekw. 
JHN.15.8	E miyu miinisuyekw ekut wehchi chishtaachimaakanuut Nuuhtaawii, kaye maak ekut chiyeshtinaateyihtaakuhch e uchischinuhamuwaakanitutaatakuch. 
JHN.15.9	Mwehch kaa ishpish saachihiit Uhtaawiimaau ekun mwehch kaa ishpish saachihiitakuch kaye chiyawaau. Muush niya e ihtaayaan ishi pimaatisiikw ekw maak muush che chischeyihtamekw e saachihiitakuch. 
JHN.15.10	Wesh nanihiihtamekwe nikacheskwewinh muush chika chischeyihtenaawaau e saachihiitakuch mwehch niya kaa ishi nanihiihtuuk Nuuhtaawii taan kaa itashumit nichischeyihtamuwaan e saachihiit.”
JHN.15.11	“Chichii wiihtamaatinaawaau maak uyuuh chekwaayuuh nimuchicheyihtamuwin chechii piihchishkaakuyekw mitun chechii saakaschineshkaakuyekw e muuchicheyihtamekw. 
JHN.15.12	Chititashumitinaawaau maak chechii saachihiituyekw mwehch niya kaa ishpish saachihiitakuch. 
JHN.15.13	Namui ihtaau awen uyuu chechii ishpish saachihiiwet, mitun chechii pachishtinahk upimaatisiiwin uwiichewaakanh chechii pimaatisiyich. 
JHN.15.14	Chiyawaau maak chika wiichewaakanitutaatinaawaau ihtuutamekwe taan e itashumitakuch. 
JHN.15.15	Namui ekw aapachihaakanich chika uhchi ishinihkaatitinaawaau wesh aapachihaakan namui chischeyihtam taan e ihtiyich uchimaam. Niya maak wii niwiichewaakanich chichii ishinihkaatitinaawaau wesh misiwe chekwaayuu kaa ishi wiihtamuut Nuuhtaawii chichii wiihtamaatinaawaau. 
JHN.15.16	Namui chiyawaau kuuhchi wiyaapaminaawaau, niya eukw kaa wiyaapamitakuch. An maak e chii wiyaapamitakuch chititeyimitinaawaau chechii miyu miinisuuyekw kaye muush chechii miyu miinisuuyekw. Ekw maak Uhtaawiimaau che miitaakw taan mikw che ishi nitutamuwekw nitishinihkaasuwin e aapachihtaayekw. 
JHN.15.17	Chititashumitinaawaau maak uu, eukuu chechii saachihiituyekw.”
JHN.15.18	“Uhkaatitaakwaawenich anichii ekaa kaa wii nanihiihtuwaatwaau Chishemanituu che chischisiyekw niya niishtam e chii uhkaasitwaau eshkw ekaa chiyawaau uhchi uhkaatitaakuch. 
JHN.15.19	Iteyihtaakusiyekw maak taan e iteyihtaakusitwaau chipaa saachihiikuwaauch mwehch e ishi sasaachihiitutwaau wiyawaau. Mikw maak e chii wiyaapamitakuch eukw wehchi uhkaatitaakuch, wesh taapaa anite e ihtaatwaau chit ishi wiichihiiwenaawaau ekw. 
JHN.15.20	Che chischisiyekw taan kaa ititakuch, ‘Namui ihtaau aapachihaakan uste e uchimaaweyihtaakusit e iteyihtaakusiyich uchimaam.’ Chiishpin kaa nanehkaachihiiwaakwenich kaye chiyawaau chika nanehkaachihiikuwaauch. Kaa nanihiihtamuwaakwenich taan kaa ishi aayimuutamuukwaau chika nanihiihtamuch kaye chiyawaau taan che ishi aayimuutamuwekuch. 
JHN.15.21	Misiwe uu kaa ishi aayimuutamaatakuch che ihtuutaataakuch niya aniyeyuu che uhchi ihtuutaataakuch wesh taapaa uhchi chischeyimeuch aniyuu kaa pechi itishahuyich. 
JHN.15.22	Ekaa uhchi pechi ayimihaauchipanenich namui chipaa uhchi ataameyihtaakusuuch machihtwaawiniyuu. Anuhchiish maak taapwe e chii pechi ayimihiikwaau kiipaa e ataameyihtaakusitwaau e chii machituutahkwaau. 
JHN.15.23	Wesh an awen kaa uhkaateyimit Nuuhtaawiih kaye uhkaateyimeu. 
JHN.15.24	Namui chipaa uhchi ataameyihtaakusuuch machihtwaawiniyuu ekaa uhchi ihtuutamuch maamishkaach ihtuwin niyaanitam anit e ihtaatwaau. Nichii ihtuuten chekwaayuuh ekaa wiiskaat kutak awen uhchi ihtuutahk. Misiwe maak chii waapahtamuch. Yaapach maak nichii uhkaatikuch. Nuuhtaawiih kaye chii uhkaateuch aniyuu e uhkaasitwaau. 
JHN.15.25	Uyuu maak kaa ihtuutuutwaau shaakuuch ekun kaa itashteyich uwiishuwewiniwaahch che ihtuutuutwaau. Chii niikaan wiihtaakuniyuu anite kaa itashteyich,
JHN.15.25	Seskwaahch nichii uhkaateyimikuch.”
JHN.15.26	“Chika pechi takushin an awen che wiichihiitaakw, eukuu Kaa payehchisiit Ahchaahkw. Niya nikapechi itishahwaau anite uhchi Uhtaawiimaau e ihtaat. Chika wiihtam taapwewiniyuu. Niya maak nika aayimuumikw. 
JHN.15.27	Kaye chiyawaau maak chika aayimuuminaawaau wesh anit uskach kaa uhchi chihchi chiskutamaacheyaan ekut shaash kaa uhchi waawiichewiyekw.”
JHN.16.1	“Misiwe uu kaa ishi wiihtamaatakuch chichii wiihtamaatinaawaau ekaa chechii ishinaakusiyekw chechii wii ati puuniyekw e taapweyimiyekw. 
JHN.16.2	Uchii Jewa iinuuch chika wiiwiitisinikuwaauch utayimiheukamikuwaahch. Ehe, chek taapwe chika utihchipayuu awen nipahiitaakwe che iteyihtahk Chishemanituu e wiichihaat. 
JHN.16.3	Eukw uyuu che ihtuutaataakuch wesh namui wiiskaat uhchi chischeyimeuch Uhtaawiimaau kaye maak niya namui nuuhchi chischeyimakuch. 
JHN.16.4	Mikw maak chiwii wiihtamaatinaawaau uu chechii chischisiyekw taan kaa ishi aayimuumakwaau iskutak utihchipayiyiche uyuuh chekwaayuuh chechii ihtuutaataakuch. Namui kuuhchi wiihtamaatinaawaau uyuu uskach anite kaa pechi chiskutamaatakuch wesh ekut kaa ihtaayaan anit e ihtaayekw.”
JHN.16.5	“Anuhchiish maak wii ekw che nituwaapamak an kaa pechi itishahuut. Namui maak waawaach peyakw e tashiyekw chikakwechiminaawaau taanite e ituhteyaan. 
JHN.16.6	Anuhchiish maak e chii wiihtamaatakuch ekw naashch e misimeyihtamekw. 
JHN.16.7	Mikw maak kuiskw e wiihtamaatakuch uste wesin chika wiichihiikunaawaau e chistuhteyaan, wesh ekaa chistuhteyaane namui chika uhchi pechi nituwaapamikuwaau an che wiichihiitaakw, chistuhteyaane maak eukun an che pechi itishahamaatakuch. 
JHN.16.8	Takushihke maak kata ihtuutaweu aweyuu chechii nisituhtamiyich e wanipayiyich taan e ishi kanawaapahtamiyich machihtwaawiniyuu, kuiskutaatisiiwiniyuu kaye maak Chishemanituuh uwiyaaskunichewiniyuu. 
JHN.16.9	Wanipayuuch taan e ishi kanawaapahtahkwaau machihtwaawiniyuu wesh namui nitaapweyimikuch. 
JHN.16.10	Wanipayuuch taan e ishi kanawaapahtahkwaau kuiskutaatisiiwiniyuu, wesh Uhtaawiimaau e ihtaat ekute e ituhteyaan, namui maak miin chika uhchi waapaminaawaau. 
JHN.16.11	Wanipayuuch taan e ishi kanawaapahtahkwaau Chishemanituu uwiyaaskunichewiniyuu wesh machimanituu shaash chii wiyaaskunikuu Chishemanituuh.”
JHN.16.12	“Eshkw etituu mistahii ihtakun chechii ititakuch mikw maak namui chika uhchi nisituhtenaawaau anuhchiish. 
JHN.16.13	Mikw maak iskutak takushihke uu Ahchaahkw kaa chischeyihtamihiiwet taapwewiniyuu eukuu che chischeyihtamihiitaakw misiwe taapwewiniyuu Chishemanituu e ihtaayich wehchipayiyich. Namui kata uhchi itweu chekwaayuu paatish Chishemanituu itashumikute chechii itwet. Aniyuu maak taan che ishi pehtawaat e itweyich eukw uyuu che ishi waawiihtahk. Chika waawiihtamaakuwaau aniyuuh chekwaayuuh che ati ispayiyikwaau. 
JHN.16.14	Nika chisteyihtaakuhiikw wesh taan che ishi aayimuutamuch eukw uyuu che ishi aashuu waawiihtamaataakw. 
JHN.16.15	Misiwe taan kaa ishi miit Uhtaawiimaau nitipiyeusiin. Ekun wehchi ititakuch che aashuu waawiihtamaataakw uu Ahchaahkw taan aniyuuh che ishi aayimuutamuch.”
JHN.16.16	“Weipishchiish maak namui chika uhchi waapaminaawaau. Miin maak weipishchiish ekw miin che waapamiyekw.”
JHN.16.17	Ekw pasch aniyuuh uchischinuhamuwaakan kaa itituyich, “Chekwaayuu uyuu kaa ititahkw eshkw miin weipishchiish che wiicheuhkw ekw miin ekaa che uhchi waapamahkw kaye aniyuu kaa itwet miin weipishchiish ekw che waapamahkw, kaye maak aniyuu e itwet, ‘Uhtaawiimaau e nituwaapamaat.’ 
JHN.16.18	Chekwaayuu uyuu weipishchiish kaa itwet. Namui chichischeyihtamuwaanaanuu chekwaayuu aniyuu wehchi itwet, ‘Weipishchiish.’ ”
JHN.16.19	Jesus chii chischeyimeu e wii kakwechimikut uyuu. Ekw kaa itaat, “An kaa itweyaan, shaash wiipach namui chika uhchi wiicheutinaawaau. Miin maak weipishchiish ekw miin che waapamiyekw. Ewaa uu waa nituu chischeyihtamekw chekwaan an kaa aayimuutamaan. 
JHN.16.20	Kuiskw e wiihtamaatakuch chika maatunaawaau kaye chika nanehkateumunaawaau. Ekw uchii utah aschiihch kaa ihtaatwaau ekaa kaa nanaakatuweyimaatwaau Chishemanituuh upimaatisiiwiniwaahch chika sichiyesuuch. Chika misimeyihtenaawaau chiyawaau. Mikw maak an e misimeyihtamekw chika kweschipayuu teyakuch chechii muuchicheyihtamekw. 
JHN.16.21	Iskutak che waapamaausut iskweu misimeyihtam wesh utihchipayiniyuu ekw che wiisacheyihtahk. Iskutak maak kaa pimaatisiyich aniyuu utawaashiim wanichischisiitutam taan kaa ishi wiisacheyihtahk wesh naashch taapwe miyeyihtam e chischeyihtahk awaasha e chii pimaatisiyich utah aschiihch. 
JHN.16.22	Ekun maak mwehch kaye chiyawaau, anuhchiish chimisimeyihtenaawaau. Mikw maak iskutak miin waapamitakuche naashch taapwe chika miyeyihtenaawaau. Namui maak awen chika uhchii ihtuutaakuwaau chechii miskamitaakw chimuuchicheyihtamuwinawaayuu.”
JHN.16.23	“Utihchipayihche maak uu kaa ishi aayimuutamaatakuch namui chekwaan chika uhchi nitutamuunaawaau. Kuiskw e wiihtamaatakuch mikw taan che ishi nituweyihtamuwekw Uhtaawiimaau nitishinihkaasuwin e aapachihtaayekw chika miikuwaau. 
JHN.16.24	Namui eshkw chuuhchi nitutamaanaawaau chekwaan nitishinihkaasuwinihch uhchi. Nitutamaakw ekw maak che miikuyekw, ekw maak tekash che miyeyihtamekw.”
JHN.16.25	“Uyuu chekwaayuuh kaa wiihtamaatakuch naashch taapwe aayiman chechii nisituhtaakuhkwaau. Chika utihchipayuu maak chek anit che piyekasch nisituhtamekw aayimuutamaatakuche Uhtaawiimaau. 
JHN.16.26	Utihchipayihche maak an, chiyawaau ekw che nitutamuwekw Chishemanituu nitishinihkaasuwinihch uhchi. Chititinaawaau maak, namui chika uhchi nituweyihtaakun chechii ayimihaayaan e nitutamuuk Chishemanituu chechii miitaakw taan e ishi nitaweyihtamekw. 
JHN.16.27	Wesh chisaachihiikuwaau Uhtaawiimaau e chii saachihiyekw kaye e chii taapwehtamekw uhtaawiimaau e ihtaat e chii uhtuhteyaan. 
JHN.16.28	Taapwe maak Uhtaawiimaau e ihtaat nichii uhtuhten kaa pechi takushiniyaan utah aschiihch miin maak kaau nikaa chistuhten Nuuhtaawii e ihtaat nikaa ituhten.”
JHN.16.29	Ekw kaa itikut aniyuu uchischinuhamuwaakanh, “Ekw maak yaakw nesituhtaakusiyin taan e itweyin. Namui aayiman chechii nisituhtaakuhch taan e ishi aayimuutaman. 
JHN.16.30	Nichischeyihtenaan maak misiwe chekwaan e chischeyihtaman, namui nituweyihtaakusuu awen chechii kakwechimisk chekwaayuu, eukw maak uu wehchi taapwehtamaahch Chishemanituu e ihtaat e chii uhtuhteyin.”
JHN.16.31	Ekw Jesus kaa itaat, “Chitaapwehtenaawaau aa anuhchiish. 
JHN.16.32	Chikaa utihchipayuu, shaash maak taapwe utihchipayuu anit misiwe paahpeyakw che ihtaayekw, kachepaan che ihtaayekw tipiiwe chiichiwaawaahch. Ekw niya che peyakushiyaan ekaa aapateyimiyekw. Namui mikw chihchiwe nika uhchi peyakushin wesh Nuuhtaawii ihtaau utah e ihtaayaan. 
JHN.16.33	Chichii wiihtamaatinaawaau uu chechii uhchi ayaayekw chiyaameyihtamuwin anite niya e ihtaayaan. Chikaa nanekaateyimuhiikunaawaau utah aschiihch. Suuhk wii suuhchitehekw, wesh shaash nichii shaakuuchihaau an kaa tipeyimaat aniyuu aweyuu ekaa kaa aapateyimaayich Chishemanituu.”
JHN.17.1	Iskutak maak Jesus kaa chiishi ayimit, chii tastasaapuu kihchikiishikuhch ishi ekw kaa itwet, “Nuuhtaawii, ekw wetihchipayihch tipahiikan. Waapahtiiwe taan e ishpish chisteyihtaakusit Chikus ekw maak che waapahtiiwet taan e ishpish chisteyihtaakusuut chiya. 
JHN.17.2	Wesh chichii miyaau tipeyihchichewiniyuu misiwe aweyuu chechii tipeyimaat. Ekw maak kaachiche pimaatisiiwiniyuu chechii miyaat misiwe aniyuuh aweyuuh kaa miyat. 
JHN.17.3	Maaute maak chechii uhchi ayaat awen kaachiche pimaatisiiwiniyuu, chischeyimiske chiya mikw e peyakushiyin e Chishemanituwiyin, kaye maak Jesus Christ chischeyimaate, aniyuu kaa pechi itishahumat. 
JHN.17.4	Nichii waapahtiiwen utah aschiihch taan e ishpish chisteyihtaakusiyin, e chii chiishihtaayaan an atushchewin kaa pechi miyin che ihtuutamaan. 
JHN.17.5	Nuuhtaawii, chisteyihtaakuhiih mwehch an kaa ishpish chisteyihtaakusiyaan eshkw e chii ihtaayaan anite e ihtaayin, eshkw ekaa uhchi ushihtaayin uu aschii.”
JHN.17.6	“Nichii ihtuutawaauch uchii naapeuch kaa pechi miyin utah aschiihch uhchi chechii chischeyimiskwaau. Chiya chichii tipiyeusiin ekw maak kaa pechi miyin. Chii nanihiihtamuch maak chitayimuwiniyuu. 
JHN.17.7	Anuhchiish maak chischeyihtamuch misiwe aniyuuh chekwaayuu kaa miyin taapwe chiya e ihtaayin e uhchipayihkwaauh. 
JHN.17.8	Nichii wiihtamuwaauch taan kaa ishi miyin chechii wiihtamuukwaau. Chii utinamuch maak taan kaa ishi wiihtamuukwaau. Chischeyihtamuch taapwe chiya e chii pechi itishahuyin taapwehtamuch kaye uyuu.”
JHN.17.9	“Nitayimiheshtamuwaauch, namui wii anichii ekaa kaa chischeyimiskwaau upimaatisiiwiniwaahch nitayimiheshtamuwaauch. Uchii eukw kaa pechi miyin nitayimiheshtamuwaauch wesh chiya chitipiyeusiin uchii kaa pechi miyin. 
JHN.17.10	Misiwe uchii kaa tipiyeusiyin kaye niya nitipiyeusiin. Misiwe anichii kaa tipiyeusiyaan kaye chiya chitipiyeusiin. Nichii chisteyihtaakuhiikuun maak wiyawaau uhchi. 
JHN.17.11	Ekw maak che nituwaapamitaan. Shaash wiipach namui nika uhchi ihtaan utah aschiihch. Wiyawaau maak eshkw utah aschiihch chika ihtaauch. Nuuhtaawii, chiya kaa payehchisiyin, maamuu kanuweyimach taan e ishi suuhchikanuweyimuumakaniyich chitishinihkaasuwiniyuu uchii kaa pechi miyin anit chechii uhchi peyakutwaau mwehch chiyaanuu e ishi peyakuyihkw. 
JHN.17.12	Mekwaach kaa wiicheukwaau nichii kanuweyimaauch aniyuu ishinihkaasuwiniyuu kaa pechi miyuut uhchi. Nichii kanuweyimaauch, namui maak waachi peyakw uhchi wanishinuuch mikw an kaa iteyihtaakuniyikupane che wanishihk chii wanishinuu. Misiwe uu kaa ispayihch chii ispayuu chechii tipipayihch taan e itashtech chitayimuwinihch. 
JHN.17.13	Anuhchiish maak chipechi naatitin, uyuuh maak chekwaayuuh niwiihten utah aschiihch chechii saakaschineshkaakutwaau nimuuchicheyihtamuwiniyuu. 
JHN.17.14	Nichii wiihtamuwaauch taan kaa ishi miyin chechii wiihtamuukwaau. Chii uhkaatikuch maak aweyuu utah aschiihch kaa ihtaayich wesh taapaa utah aschiihch ishi tipeyihtaakusuuch mwehch niya e ishi ekaa tipeyihtaakusiyaan utah aschiihch. 
JHN.17.15	Namui wii chinitutamaatin chechii utinatwaau utah aschihch uhchi, chinitutamaatin chechii kanuweyimatwaau ekaa chechii pischeyimikutwaau machimanituuh. 
JHN.17.16	Mwehch e ishi ekaa tipeyihtaakusuuch utah aschiihch ekun mwehch kaye wiyawaau e ishinaakusitwaau. Namui kaye wiyawaau utah aschiihch tipeyihtaakusuuch. 
JHN.17.17	Payehchihiich chitaapwewinihch ishi. Chitayimuwin eukw taapwewin. 
JHN.17.18	Niya ekw e itishahukwaau utah aschiihch mwehch chii kaa ishi pechi itishahuyin utah aschiihch. 
JHN.17.19	Chiya e ihtaayin nit ishi pachishteyimisun chechii uhchi tekash pachishteyimisuustaaskwaau kaye wiyawaau.”
JHN.17.20	“Namui mikw uchii utah kaa ihtaatwaau nitayimiheshtamuwaauch. Nitayimiheshtamuwaauch kaye anichii kaa taapweyimatwaau aniyuu uhchi taan kaa ishi pechi aayimuumiyich uyuuh. 
JHN.17.21	Kamaa ishinaakusiwaakupanenich uchii chechii peyakutwaau. Nuuhtaawii, chinitutamaatin chechii piihchishkaatahkwaau mwehch chiya e ishi piihchishkuwiyin kaye maak chechii uhchi taapwehtahkwaau awenich utah aschiihch kaa ihtaatwaau taapwe chiya e chii pechi itishahuyin. 
JHN.17.22	Nichii ihtuutawaauch chechii chisteyihtaakusitwaau mwehch chiya kaa ishi ihtuutawiyin chechii chisteyihtaakusiyaan ati chechii uhchi peyakutwaau mwehch chiyaanuu e ishi peyakuyihkw. 
JHN.17.23	Niya e piihchishkuukwaau ekw maak chiya e pechi piihchishkuwiyin ekut chechii uhchi tekash peyakutwaau. Ekut maak chechii uhchi taapwehtahkwaau awenichii utah aschiihch kaa ihtaatwaau chiya taapwe e chii pechi itishahuyin kaye maak taapwe e saachihiitwaau mwehch niya e ishpish saachihiyin.”
JHN.17.24	“Nuuhtaawii, chiya chichii pechi miyin uchii, chinitutamaatin maak kaye wiyawaau eshkw chechii ihtaatwaau taanite che ihtaauch. Ekw maak che waapahtahkwaau nichisteyihtaakusuwiniyuu, aniyuu chisteyihtaakusuwiniyuu kaa pechi miyin wesh chichii saachihiin eshkw ekaa uhchi ushihtaayin uu aschii. 
JHN.17.25	Nuuhtaawii, chiya muush kaa kuiskw ihtiyin, namui chichischeyimakuch anichii awenich ekaa kaa aapateyimiskwaau utah aschiihch, niya maak wii chichischeyimitin. Uchii maak kaye kaa pechi miyin chischeyihtamuch taapwe chiya e chii pechi itishahuyin. 
JHN.17.26	Nichii ihtuutawaauch chechii chischeyimiskwaau kaye maak namui nika uhchi puuniiwaan aniyuu e ihtuutuukwaau. Ekw maak an taan e ishpish saachihiyin kaye wiyawaau chechii piihchishkaakutwaau. Ekw maak kaye niya che piihchishkuukwaau.”
JHN.18.1	Iskutak Jesus kaa chiishi ayimihaat ekw kaa chistuhtetwaau aniyuu uchischinahamuwaakanh e wiicheukut. Ekw kaa aashuuhtetwaau aniyuu siipiisiyuu Kidron kaa ishinihkaateyich. Chii ihtakuniyuu maak anit nihtaauchihchikan aschiiyuu ekute kaa ituhtetwaau. 
JHN.18.2	Judas maak an che wiyeshipachishtinaat Jesus chii chischeyihtam taanite kaa ihtakuniyich aniyeyuu wesh mihchetwaau chii nishtawiyuuch anit Jesus ekw maak aniyuu uchischinuhamuwaakanh. 
JHN.18.3	Judas maak chii ituhteu anite e wiicheukut Rome shimaakanisha kaye aniyuuh kaa maakunawesiyich anite chisheayimiheukamikuhch kaa aapatisiitwaau. Aniyuu kaa niikaanapitwaau ayimiheuchimaauh kaye aniyuu Phariseeh chii itishahukuuch chechii nituu naanituwaapamaatwaau Jesus. Chii pechi tahkunamuch maak waashtenamaakanh kaye ishkuteu waashtenamaakan kaye nitupayuuhkumaanh. 
JHN.18.4	Chii chischeyihtam maak Jesus misiwe taan che ispayit ekw kaa pechi nimitaasikaapuut kaa itaat, “Awen kaa naanituwaapamekw.”
JHN.18.5	Chii iteuch, “Jesus Nazareth kaa uhchiit ninaanituwaapamaanaan.” “Eukw niya,” kaa itaat Jesus. Judas maak, an che wiyeshipachishtinaat Jesus ekut kaa niipuut e wiichikaapuushtawaat aniyuuh kaa pechi wiicheukut. 
JHN.18.6	Iskutak maak Jesus kaa itikutwaau, “Eukw niya,” chii ashaakaapuuch kaa ati pahchishihkwaau anite ishi aschiihch. 
JHN.18.7	Jesus miin kaa kakwechimaat, “Awen kaa naanituweyimekw.” “Jesus, Nazareth kaa uhchiit,” chii iteuch.
JHN.18.8	Jesus kaa itaat, “Shaash chichii wiihtamaatinaawaau eukw an niya. Niya niyaanituwaapamuwekwe pachishtinaahkuch uchii kutakach.” 
JHN.18.9	Eukw uyuu kaa itwet chechii tipipayiyich aniyuu shaash anite kaa itwekupane, “Nuuhtaawii, namui nuuhchi wanihaauch waachi peyakw anichii kaa pechi miyin.”
JHN.18.10	Simon Peter maak chii kuikunam unitapuyuuhkumaan kaa manishamuwaat unihiiwin uhtaukaayuu aniyeyuu peyakw chisheayimiheuchimaau utaapachihaakaniyuuh, Malchus kaa ishinihkaasuyich. 
JHN.18.11	Ekw Jesus kaa itaat aniyuuh Peter, “Chiskashtaah an chinitupayuuhkumaan. Chititeyihtenaa ekaa che uhchi shaapushkamaan uu wiisacheyihtemuwin Nuuhtaawii kaa pechi miit.”
JHN.18.12	Anichii maak shimaakanishach ekw maak aniyuu uchimaamuwaauh kaye maak anichii Jewa kaa itiskaanesitwaau kaa maakunawesuutwaau chisheayimiheukamikuhch, chii maakuneuch aniyuuh Jesus kaye chii maahkupiteuch. 
JHN.18.13	Anite niishtam Annas e ihtaayich chii ituhtaheuch, Caiaphas maak uyuu ushaa. Uu Caiaphas wii chii chisheayimiheuchimaaukupane aniyuu kaa pipuniyich. 
JHN.18.14	Eukuu Caiaphas kaa itaakupane aniyuuh Jewa iinuuh uste chipaa miyupayihkupane peyakw naapeu chechii nipistamuwaat misiwe aweyuu.
JHN.18.15	Simon Peter ekw maak miin kutak chischinuhamuwaakan chii nuushuushkuweuch Jesus. An maak kutak chischinuhamuwaakan naashch chii miyu chischeyimikuu chisheayimiheuchimaau. Ekw kaa wiichewaat Jesus anite aniyuu chisheayimiheuchimaau wiichiihch e piihcheyich. 
JHN.18.16	Peter maak wiiwiitimiskwaahch anit chii ihtaau wiya. Ekw an kutak chischinuhamuwaakan an kaa miyu chischeyimikut aniyuu chisheayimiheuchimaau kaau chii wiiwiyuu, kaa ayimihaat aniyuu ishkwesha anit ishkwaahtemihch kaa ihtaayihch kaa kakwechimaat chechii piihcheyich Peter. Ekw kaa piihtakahaat aniyuu Peter. 
JHN.18.17	An maak ishkwesh anit ishkwaahtemihch kaa ihtaat chii iteu aniyuu Peter, “Namayeu aa chiya peyakw Jesus uchischinuhamuwaakan.” Peter maak kaa itaat. “Namui. Namayeu niya.”
JHN.18.18	Chii tahkaayaayuu maak. Ekw anichii aapachihaakanich eyuu kaa maakunawesitwaau kaa kutuwetwaau ekw kaa waaskaapuushtahkwaau aniyuu ishkuteyuu anite e uhchi apisutwaau. Peter maak kaye wiya chii pechi wiichikaapuushtaweu e pechi aushut.
JHN.18.19	Ekw an chisheayimiheuchimaau nanaahkuu kaa ishi kakwechimaat Jesus e wii nituu chischeyimaat aniyuu uchischinuhamuwaakaniyuuh kaye taan nahaau e ishi chiskutamaacheyich Jesus. 
JHN.18.20	Ekw Jesus kaa itaat, “Misiwe taan kaa itweyaan chii pehtamuch awenich. An maak taan kaa ishi chiskutamaacheyaan anite ayimiheukamikuhch kaye chisheayimiheukamikuhch anite misiwe Jewa iinuuch kaa chii pechi nishtuwiitwaau, namui nihtaa nuhchi kaataan chekwaan e itweyaan. 
JHN.18.21	Chekwaan maak wehch pechi kakwechimiin. Kakwechimach maa anichii iinuuch kaa chii pehtuutwaau. Kakwechimach taan kaa itakwaau, wesh chischeyihtamuch taan kaa iteuch.”
JHN.18.22	Iskutak maak Jesus kaa itwet uyuu, peyakw aniyuu kaa maakunawesiyich chii utaamuhkwehukuu e itikut, “Namui chika chii ishi ayimihaau chisheayimiheuchimaau.”
JHN.18.23	Ekw Jesus kaa itaat, “Ekaa muyaam wehchi itwewaane chekwaan, wiihtamuuch misiwe awenich utah kaa ihtaatwaau. Mikw maak kaa taapwewaane misiwe kaa itweyaan, chekwaan wehchi pechi utaamuhuyin.”
JHN.18.24	Ekw Annas kaa itishahwaat aniyuu Jesus anite Caiaphas chisheayimiheuchimaau e ihtaayich eshkw e maahkupisuyich.
JHN.18.25	Peter maak eshkw mekwaach chii niipuu anit e aushut ekw kaa itikut aniyuu anit kaa ihtaayich, “Namayeu aa chiya peyakw aniyuu uchischinuhamuwaakan an naapeu.” Peter maak chii nanatayuu, “Namui. Namayeu niya,” chii iteu.
JHN.18.26	Peyakw maak aniyuu chisheayimiheuchimaau utaapachihaakanh chii waahkumeyikupanen aniyuu naapeu Peter kaa manihtaukaayeswaayich. Chii iteu maak aniyuu Peter, “Namui aa kuuhchi waapamitan kaye chiya anite nihtaauchihchikan aschiihch e paapaawiicheut Jesus.”
JHN.18.27	Miin maak yaapach Peter chii nanatayuu, “Namayeu niya,” chii iteu. Tiiwehch kaa uhchi pehtaakusiyich naapepakahaahkwaan.
JHN.18.28	Wiipach aniyuu kaa chechishepaayaayich anit Caiaphas e ihtaayich chii uhchi chistuhtahaakanuu Jesus, anite chisheuchimaaukuuhpaaneu wiichihch kaa ituhtahaakanuut. Pilate chii ishinihkaasuu an chisheuchimaaukuuhpaaneu. Anichii maak Jewa iinuuch namui uhchi wii piihcheuch wiyawaau anite wesh chii itashteyuu uchuuwa wiishuwewiniwaahch ekaa chechii piihchetwaau wiichiihch aweyuu ekaa Jewa itiskaanesiyich. Kaye namui chipaa uhchi miichuuch miyaaskacheu makushaaniyuu chii piicheuwaakupanenich anite chisheuchimaaukuuhpaaneu wiichiihch. 
JHN.18.29	Eukw maak uyuu wehchii wiiwiit Pilate, kaa nituwaapamaat ekw kaa kakwechimaat, taan e ishi ataameyihtaakusit uu naapeu.
JHN.18.30	Kaa nishkweushihiikut e itikut, “Namui nipaa uhchi peshuwaanaan utah e ihtaayin ekaa uhchi machituutamukupane.”
JHN.18.31	Ekw Pilate kaa itaat, “Chiyawaau utinaakw uu naapeu chiyawaau chiwiishuwewinawaau che aapachihtaayekw e wiyaaskunekw.” Ekw anichii Jewa iinuuch kaa itwetwaau, “Namui nipachishtinikunaan niwiishuwewinaanh chechii itweyaahch chechii nipahaakanuut awen.” 
JHN.18.32	Eukw maak uu wehchi ispayihch uu chechii tipipayiyich taan nihaau kaa ishi niikaan wiihtahk Jesus che ishi nipikupane.
JHN.18.33	Miin kaau kaa piihchet Pilate aniyuu chisheuchimaaukamikuyuu e wiishaamaat Jesus ekw kaa kakwechimaat, “Ewaa chiya Jewa iinuuch uchisheuchimaamuwaau.”
JHN.18.34	Jesus kaa nishkweushihaat e itaat, “Chichii wiihtamaakuch aa awenich niya eukw uchisheuchimaamuwaau Jewa iinuuch. Maak chiya uu chititeyihtamuwin kaa itweyin.”
JHN.18.35	Ekw Pilate kaa itaat, “Jewa aa niya chititeyimin. Chii tipiyeu chitiiniimach ekw maak anichii kaa niikaanapitwaau ayimiheuchimaauch chichii pechi itishahukuch. Taan maak kaa ishi wanituutamin.”
JHN.18.36	Ekw Jesus kaa itwet, “Namui utah aschiihch uhchipayuu nuuchimaawin. Utah chii uchiimakanikupane nuuchimaawin anichii nitaapachihaakanich suuhk chipaa maasihtaauch ekaa chechii pachishtinikuyaan anite Jewa iinuuch e ihtaatwaau. Namui utah aschiihch uhchipayuu nuuchimaawin.”
JHN.18.37	Ekw Pilate kaa itaat, “Taapwe kiipaa chichisheuchimaaunaache.” Jesus maak chii iteu, “Chititwen e chisheuchimaawiyaan. Ekun wehchi pimaatisiyaan kaye ekun wehchi pechi takushiniyaan utah aschiihch chechii tipaatutamaan an taapwewin Chishemanituu e ihtaat kaa uhchipayihch. Tahtu awen taapwewinihch kaa ihtaat eukw an piyechi nituhtuut.”
JHN.18.38	Pilate kaa kakwechimaat e itaat, “Chekwaan an taapwewin.”
JHN.18.38	Ekw miin kaau kaa wiiwiit kaa nituu itaat aniyuuh Jewa iinuuh, “Namui nichischeyihtamuwaan chekwaayuu kaa wanituutamukwe ati chechii uhchi wiyaaskunaakanuut. 
JHN.18.39	Ihtakun maak Jewa ihtuwin peyakw awen chechii pachishtinamaakuyekw mekwaach e miyaaskacheu makushaanuuhch. Chinituweyimaawaau aa chechii pachishtinamaakuyekw uu Jewa iinuuch uchisheuchimaamuwaau.”
JHN.18.40	Ekw kaa taachikwetwaau e itwetwaau, “Namui wii an. Barabbas eukw netuweyimachiht chechii pachishtinamaakuyaahch.” Uyuuh maak Barabbas chii chimutiskuuyuu.
JHN.19.1	Ekw Pilate kaa itashuwaataat Jesus chechii chistuhtahaakanuyich chechii nituu pishishtehwaakanuyich. 
JHN.19.2	Anichii maak shimaakanishach chii ushihtaauch uchimaau astutiniyuu kaa kaasutewaayikwaau niipisiyaahtikw e aapachihtaatwaau. Kaa pushchishkamutiyaatwaau Jesus aniyuu astutiniyuu. Kaye e chinwekaniyich akuhpiyuu e mihkwekaniyich chii pushchishkamutiyeuch. 
JHN.19.3	Chii maayeyimeuch mwehch e maamihchimaatwaau e itaatwaau, “Eukw chiya Jewa iinuuch uchisheuchimaamuwaauh.” Kaye chii utaamihkwehweuch utihchiiwaau e aapachihtaatwaau.
JHN.19.4	Miin kaa wiiwiit Pilate kaa itaat aniyuu Jewa iinuuh, “Miin chika pechi wiiwiihtahaakanuu uu naapeu chechii waapahtamekw ekaa miskamuch taan chechii ishi nishuuwanaachimak niya wii.” 
JHN.19.5	Ekw Jesus kaa pechi wiiwiit anit aniyuu chisheuchimaaukuuhpaaneu wiichiyuu e chichishkahk aniyuu uchimaau astutiniyuu kaa kaasutewaayikwaau niipisiyaahtikuhch kaa uhchi ushihtaakanuyich kaye maak aniyuu kaa chinwekaniyich akuhpiyuu kaa mihkwekaniyich e chichishkahk. Ekw Pilate kaa itaat aniyuuh Jewa iinuuh, “Kanawaapamaahkw maa uu naapeu.”
JHN.19.6	Anichii maak kaa niikaanapitwaau ayimiheuchimaauch ekw maak anichii Jewa iinuuh kaa niikaanishkuwaatwaau iskutak wiyaapamaatwaau Jesus, chii tepweuch e itwetwaau, “Chiistaaskuhwaahkw, chiistaaskuhwaahkw.” Pilate chii iteu, “Chiyawaau nituu chiistaaskuhwaahkw. Namui nimiskamuwaan taan kaa ishi machituutamukwe.”
JHN.19.7	Ekw anichii Jewa iinuuch kaa nishkweushihaatwaau Pilate e itaatwaau, “Nitayaanaan wiishuwewin, itashteu anit niwiishuwewinaahch chechii itashuwaanuyich chechii nipahaakanuut aniyuu e chii itwet wiya e aawit Chishemanituuh Ukusisa.”
JHN.19.8	Pilate maak kaa pehtahk uyuu e iinaanuyich, etituu chii sechisuu. 
JHN.19.9	Ekw miin kaau kaa piihchet anite chisheuchimaaukamikuhch ekw kaa kakwechimaat Jesus, “Taanite wehchiyin.” Namui uhchi chistuu Jesus. 
JHN.19.10	Ekw Pilate kaa itaat aniyuu Jesus, “Namui aa chiwii ayimihiyin. Namui aa chichischeyihten e ayaayaan tipeyihchichewin chechii itashuweyaan chechii pachishtinikuyin maak chechii chiistaaskuhukuyin.”
JHN.19.11	Ekw Jesus kaa nishkweushihaat e itaat, “Mikw chesuwaat Chishemanituu e chii miisk aniyuu chechii ihtuut eukun wehchi ihtakuhch an chechii ihtiyin. An maak awen chiya e ihtaayin kaa ishi pachischisuwaasit eukw etituu mechi ihtuutahk.”
JHN.19.12	Uyuu maak kaa itweyich Jesus Pilate, chii wii pachishteneu. Ekw mikw anichii Jewa iinuuch kaa tepwetwaau e itwetwaau, “Paachishtinekwe Jesus namui chiwiichewaakanitutawaawaau chisheuchimaau siisar. Wesh awen kaa chisheuchimaauhiisut namui nahiihtaweu Caesar.”
JHN.19.13	Iskutak maak Pilate piyehtahk aniyuu kaa ishi tepuweyich aniyuu Jewa iinuuh wiiyawiitimihch chii ituhtaheu aniyuu Jesus ekw kaa waweyapit anit wiyaaskunichesuu tehtapuwinihch, anite e asiniihkaanuuniyich e chii asteyich. Hebrew e ishi ayiminaanuuhch Gabbatha ishinihkaataakanuu anit aniyuu kaa asiniihkaanuuniyich. 
JHN.19.14	Mekwaach maak an e chiishikaach miyaaskachewin makushewin e ayeskuushtaakanuuhch chiishi chiishikaau. Chekaat maak chii aapihtaachiishikaayuu Pilate kaa itaat aniyuu Jewa iinuuh, “Kanawaapamaahkw maak uu chichisheuchimaamuwaau.”
JHN.19.15	Chii ishi taachikweuch maak anichii Jewa iinuuch, “Nipahaahkw, nipahaahkw, chiistaaskuhwaahkw,” e itwetwaau. Ekw Pilate kaa itaat, “Chinituweyiminaawaau aa chechii pachishtinak chichisheuchimaamuwaau chechii chiistaaskuhwaakanuut.” Ekw aniyuuh kaa niikaanapitwaau ayimiheuchimaauh chii nishkweushihiikuu Pilate e itikut, “Mikw Caesar nuuchisheuchimaaminaan namui kutak awen.”
JHN.19.16	Ekw Pilate kaa pachishtinaat Jesus anite aniyuu shimaakanisha e ihtaayich chechii chiistaaskuhwaatwaau aashiteyaahtikuhch. Ekw kaa chistuhtahaatwaau.
JHN.19.17	Kaa chistuhtahaatwaau aniyuu Jesus e pimuhtahaayich utaashiteyaahtikumiyuu anite kaa ituhtahaatwaau “Chiipaistikwaan kaa ihtakuhch” kaa ishinihkaateyich. Uu maak “Chiipaistikwaan kaa takuhch” kaa ishinihkaatech, Hebrew e ishi ayiminaanuuhch “Golgotha” iinaanuu. 
JHN.19.18	Ekute maak anite kaa chiistaaskuhwaatwaau kaye maak niishu naapeu chii chiistaaskuhwaakanuuyuu kaa chimayaakanuyich iituu anit e ihtaat. 
JHN.19.19	Ekw Pilate kaa masinahahk masinahiikaniyuu chechii chikamuhtaakanuyich anit ishpimihch Jesus utaashiteyaahtikumiihch e itashteyich, “Jesus Nazareth kaa uhchiit eukw uyuu Jewa iinuuch uchisheuchimaamuwaau.” 
JHN.19.20	Mihchetu Jewa iinuuch chii pechi ayimihtaauch aniyuu masinahiikaniyuu wesh namui uhchi waahyuunaakuniyuu aniyuu ihtaawiniyuu anit kaa ihtaatwaau. Nishtuyich maak ayimuwinh chii ishi masinahiikanuyikupane aniyuu masinahiikaniyuu Hebrew e ishi ayiminaanuuhch, Latin ekw maak Greek. 
JHN.19.21	Ekw anichii Jewa iinuuch aniyuuh kaa niikaanapitwaau utayimiheuchimaamuwaauh chii iteuch aniyuu Pilate, “Namui chipaa uhchi itashtaan an Jewa Uchisheuchimaamuwaau kaa itashtaayin.” Aahchisinahah an teyakuch chechii itashtech, “Chii iteu, Niya Jewa iinuuch uchisheuchimaamuwaau.”
JHN.19.22	Pilate chii iteu, “Taan kaa itashtaayaan ekun che itashtech.”
JHN.19.23	Iskutak kaa chiistaaskuhwaatwaau aashiteyaahtikuhch anichii shimaakanishach aniyuu Jesus ekw aniyuu uchekwaanimiyuu kaa maamaatinamaatutwaau e neutwaau paahpeyakw chii ayaauch peyakw chekwaayuu. Aniyuu maak akuhpiyuu uschich kaa chii chichishkamiyich e seyekaniyich chii ishinaakuniyuu namui uhchi ihtakuniyuu anit chechii pimikwaataakanuyich. 
JHN.19.24	Chii itituuch maak anichii shimaakanishach, “Ekush ekaa uhchi piikushamuwaataau uyuu utakuhp. Kuchishihiitutaau e chaahkahiicheyihkw awen che taauhiichekwe aniyuu akuhpiyuu.” Uyuu maak kaa ihtitwaau ekut kaa tipipayiyich taan kaa itasinahiikanuyikupane Chishemanituu utayimuwinihch,
JHN.19.24	Chii maamaatinamaatuuch nichekwaanimh kaye chii taauhiikaanuu nitakuhp.
JHN.19.25	Jesus maak ukaawii peshuch chii niipuuyuu anit Jesus utaashiteyaahtikumiihch kaye ukaawii wiichishaaniskwemiyuu ekut kaa niipuyich ekw maak Mary, Clopas wiichiskweu ekw maak Mary Magdalene. 
JHN.19.26	Jesus chii waapameu aniyuu ukaawii kaye aniyuu uchischinuhamuwaakan kaa saachihaat e niipuyich anit ekw kaa itaat aniyuu ukaawii, “Eukuu chikus.”
JHN.19.27	Ekw kaa itaat aniyuu uchischinuhamuwaakan kaa saachihaat, “Eukuu chikaawii.” An maak chischinuhamuwaakan ekut kaa uhchi chihchi kanuweyimaat Jesus ukaawiyuu anite wiichihch.
JHN.19.28	Paatimaa maak Jesus chii chischeyihtam shaash misiwe chekwaayuu e chii chiishipayiniyich ekw kaa itwet, “Niwii minihkwen.” Eukw uyuu kaa itwet chechii tipipayiyich taan kaa ishi niikaan wiihtaakuniyich anite Chishemanituu utayimuwinihch che itwekupane.
JHN.19.29	Chii ihtakun maak anit wiyaakan e saakaschinepech e wiisakaakamihch shuuminaapuu, ekut anit kaa akuhtataatwaau uhpanishiyuu kaa akwaapahkaatahkwaau mistikuhch ekw anite utuuniihch kaa ishi itaaskunamuwaatwaau. 
JHN.19.30	Iskutak Jesus kaa minihkwet ekw kaa itwet, “Shaash chiishipayuu.” Ekw kaa chistaawaniskweyit kaa ati puunipimaatisiit.
JHN.19.31	Anichii Jewa iinuuh kaa niikaanishkuwaatwaau namui uhchi nituweyimeuch aniyuuh e nishtiyich kaa chiistaaskuhwaakanuyich naapeu eshkw chechii itakuchiniyich waapaniyiche wesh eukw aniyuu che chisheayimiheu chiishikaayich, ekw kaa itaatwaau Pilate chechii itashuweyich chechii naatwaakaatehwaakanuyich aniyuuh naapeuh, ekw maak chechii niihtinikaanuyikwaau wiiyuwaauh chechii chiskashtaakanuyikwaauh. 
JHN.19.32	Ekw anichii shimaakanishach kaa naatwaakaatehwaatwaau aniyuu niishu naapeuh kaa chiistaaskuhwaakanuyitwaau Jesus kaa chiistaaskuhwaakanuyich. 
JHN.19.33	Jesus maak shaash chii puunipimaatisiyuu wiya iskutak wetihtaatwaau anichii shimaakanishach namui maak uhchi naatwaakaatehweuch. 
JHN.19.34	Peyakw maak an shimaakanish chii tahkameu aniyuu Jesus anite uhpimeyuu. Tiiwehch kaa uhchi kuikwaasikuuniyich umihkuyuu kaye nipiiyuu anit uhchi. 
JHN.19.35	An awen tipiiwe uschiishikuhch e chii uhchi waapahtahk uyuu kuiskw wiihtam taan kaa ispayiyich chechii taapwehtamekw kaye chiyawaau ayimihtaayekwe. Chischeyihtam e taapwet taan e ishi wiihtahk. 
JHN.19.36	Chii ispayuu uu chechii tipipayihch taan kaa ishi niikaan wiihtaakanuukupane Chishemanituu utayimuwinihch che ispayikupane, itashteu,
JHN.19.36	Namui waachipeyakw uhchi naatwaahiikanuuyuu wiya uskanh. 
JHN.19.37	Kaye itashteu Chishemanituu utayimuwinihch,
JHN.19.37	Chika kanawaapameuch aniyuu kaa tahkamaatwaau.
JHN.19.38	Patimaa maak Joseph, Arimatheahch kaa uhchiit naapeu chii nituweyihtamuweu Pilate Jesus wiiyuuyuu chechii chiskashtaawaat. Joseph maak chiimuut chii taapweyimeu Jesus wesh chii kushteu aniyuu Jewa iinuuh kaa niikaanishkuwaayich. Chii niskumuu maak Pilate taan kaa ishi nituweyihtamiyich Joseph. Ekw maak Joseph kaa utinamuwaat Jesus wiiyuuyuu kaa chistuhtataawaat.
JHN.19.39	Nicodemus maak chii wiicheukuu. Eukuu Nicodemus e tipiskaayich maauch niishtam kaa pechi naataat Jesus. Chii ayaau maak tuuminikaniyuu niipisiih myrrh ekw maak aloe kaa ishinihkaateyikwaauh e chii uhchi ushihtaakanuyich. Wiyesh mitaahtumitanuu tipaapekahiikan chii ispihtinikuniyuu uyuu tuuminikaniyuu. 
JHN.19.40	Ekw uchii niishu naapeuch Nicodemus ekw maak Joseph kaa utinamuwaatwaau Jesus wiiyuuyuu kaa tihtipayechinamuwaatwaau machunishihch kaye chii wiihchimaakutaaweuch wesh ekun kaa chii ihtitwaau Jewa iinuuch. 
JHN.19.41	Anit kaa chiistaaskuhwaakanuut Jesus chii ihtakun nihtaauchihchikan aschii kaye chii ihtakun anit ekaa nihtaa uhchi aapatahch chiipaikamikw. 
JHN.19.42	Aniyuu maak e chii ishi chiishikaayich, e ayeskuwiihkaakanuyich miyaaskaacheu makushewiniyuu, kaye maak e peshunaakuniyich aniyuu chiipaikamikuyuu, ekute anite kaa ashtaawaatwaau Jesus wiiyuuyuu.
JHN.20.1	An kaa chisheayimiheuchiishikaach wiipach maak miin e ati waapahch, eshkw e ukaach anite chiipaikamikuhch chii ituhteu Mary Magdalene kaa waapamaat aniyuu asiniih e chii iichehtahaakanuyikupanen anit e uhchi piihchaanuyich. 
JHN.20.2	Kaa chihchipahtaat kaa nituwaapamaat Simon Peter ekw maak aniyuu kutak chischinuhamuwaakan Jesus kaa saachihaayich ekw kaa itaat uyuuh, “Chii utinamuweuch Utipeyihchikeu wiiyuuyuu namui maak nichischeyihtamuwaan taanite kaa chiskashtaawaatwaau.”
JHN.20.3	Ekw Peter kaa wiiwiit iskutak kaa itweyich uyuu e wiicheukut aniyuu kutak chischinuhamuwaakan. Anite chiipaikamikuhch ekute kaa ishi chistuhtetwaau. 
JHN.20.4	Taapishkun chii chihchipahtaauch mikw maak chii aakuschipayistaakuu Peter aniyuu kutak chischinuhamuwaakan ekw wiya niishtam kaa paapahtaayich anit. 
JHN.20.5	Iskutak maak piyaapahtaat anite an kutak chischinuhamuwaakan chii nuwewiyuu anite e piihtaapahtahk aniyuu chiipaikamikuyuu. Mikw machunishiyuu chii waapatam e ashteyich anite. Namui uhchi piihcheu. 
JHN.20.6	Chek kaa uhchi paapahtaat Simon Peter ekw kaa piihchet wiya anite. Chii waapahtam aniyuu machunishiyuu anit e ashteyich. 
JHN.20.7	Ekw aniyuu kutachiyuu machunishiyuu kaa aapataniyich Jesus kaa piskweyetinikanuyich ustikwaan tipaan anite chii ashteyuu e chii nuutamechinikanuyikupane. 
JHN.20.8	An kutak chischinuhamuwaakan, an niishtam kaa paapahtaat anit, kaye wiya chii piihcheu anite, kaa waapahtahk kaye kaa ati taapwehtahk e chii uhpiskaayikupanen. 
JHN.20.9	Uyuu maak mekwaach eshkw namui uhchi nisituhtamuch anit aniyuu Chishemanituu utayimuwinihch kaa itashteyich miin che wanishkaayich. 
JHN.20.10	Ekw kaa chiiwetwaau wiichiwaawaahch uchii chischinuhamuwaakanich.
JHN.20.11	Ekut anit wiiwiitamihch aniyuu chiipaikamikuyuu kaa niipuut Mary e maatut. Aniyuu maak e maatuut chii nuwewiyuu e piihtaapahtahk aniyuu chiipaikamikuyuu. 
JHN.20.12	Ekut kaa waapamaat niishu enchil e waapaaspisuyich e apiyich anit Jesus kaa chiskashtaakanuyich wiiyuu. Peyakw anite e chii ishi ustikwaanuyich chii apuu ekw an kutak anite itehche e chii ishi usitiihch ekute kaa apit. 
JHN.20.13	Ekw kaa itikut aniyuu enchil, “Iskweu, Chekwaan wehchi maatuuyin.” Ekw Mary kaa itaat, “Chii utineuch Nitipeyihchikem namui maak nichischeyimaauch taanite kaa chiskahaatwaau.”
JHN.20.14	Uyuu maak kaa itwet chii iicheskweyuu kaa waapamaat aweyuu e niipuyich anite uspiskunihch, Jesus maak aniyuu mikw namui uhchi nisituunaweu. 
JHN.20.15	Chii itikuu maak, “Iskweu, chekwaan wehchi maatuuyin. Awen kaa nanituwaapamat.” Kaa kanawaapamaat Mary aniyuu nihtaauchihchikanh kaa naanaakachihtaayich e iteyimaat, ekw kaa itaat, “Pechi wiihtamuu maa taanite kaa ahiit ekw maak che nituwaapamak.”
JHN.20.16	“Mary,” chii iteu Jesus. Chii kweschikaapuu Mary ekw kaa itaat aniyuu Jesus Hebrew e ishi ayimit, “Rabboni,” chii iteu. Uu maak Rabboni kaa iinaanuuhch e itweshtamuwaataakanuuhch Utipeyihchikeu iinaanuu.
JHN.20.17	Jesus kaa itwet, “Ekaawii taahtin wesh eshkw namui Nuuhtaawii e ihtaat nuuhchii ishi uhpiskaan. Nituwaapamach niichishaanich che wiihtamuutwaau che uhpiskaauch Nuuhtaawii kaye chiyawaau Kuuhtaawiiwaau e ihtaat ishi, Nichishemanituum kaye chiyawaau Chichishemanituumiwaau.”
JHN.20.18	Mary Magdalene kaa chistuhtet e naanituwaapamaat aniyuu chischinuhamuwaakan ekw kaa wiihtamuwaat e itaat, Utipeyihchikeu nichii waapamaau. Chii wiihtamuweu kaye aniyuu taan kaa itikut che itaat.
JHN.20.19	Aniyuu maak e ati utaakushiyich aniyuu e chiishikaayich chii nishtawiyuuch anichii chischinuhamuwaakanich. Chii aataapishkahuusuuch mekwaach aniyuu e nistuuwiitwaau wesh chii kushteuch aniyuu Jewa uchimaau. Sischikuuch maak chii uhchi waapameuch Jesus e niipuyich anit e ihtaatwaau. Chii itikuuch maak, “Chiyaameyihtamukw.” 
JHN.20.20	Iskutak maak kaa chiishi waachiyemaat aniyuu uchischinuhamuwaakanh ekw kaa waapahtiyaat utihchii kaye uhpimeyuu. Nuwach maak chii sichiyeyihtamuch e chii waapamaatwaau utipeyihchikemuwaau. 
JHN.20.21	Miin kaa ayimihaat aniyuu uchischinuhamuwaakanh e itaat, “Chiyaameyihtamukw. Mwehch Nuuhtaawii kaa pechi itishahuut chiyaameyihtamuwinihch ishi kaye niya chititishahutinaawaau chiyaameyihtamuwinihch ishi.” 
JHN.20.22	Ekw anite e ihtaayich kaa ishi ayehet kaa itaat, “Utinaahkw Kaa payehchisit Ahchaahkw. 
JHN.20.23	Wepeyihtamuwekwe awen chika wepeyihtamuwaakanuu, ekaa wepeyihtamuwekwe namui chika uhchi wepeyihtamuwaakanuu.”
JHN.20.24	An maak peyakw chischinuhamuwaakan Thomas kaa ishinihkaasut aayaahch e ishinihkaataakanuut peyakw an kaa niishitwaau chii ishinihkaataakanuu, namui uhchi ihtaau wiya Jesus kaa takushiniyich. 
JHN.20.25	Aniyuu maak e wiihtamaakut aniyuuh kutak chischinuhamuwaakanh e chii waapamaayich Jesus, namui uhchi taapwehtaweu. Chii iteu, “Namui nika uhchi taapwehten paatish chii taahtinamuche utihchiih anit kaa chiistaaskuhwaakanuut kaye paatish chii taahtinake anit uspakaahch.”
JHN.20.26	Yaanaaneu chiishikaau maak ishpish ekw miin kaa nishtuwiitwaau anichii chischinuhamuwaakanich. Thomas maak kaye wiya ekut kaa ihtaat. Chii aataapishkahwaakanuuch chishtuhkanihch yaapach maak Jesus chii pechi piihcheu kaa pechi uhchishkuukaapuushtawaat. 
JHN.20.27	Kaa itaat aniyuu Thomas, “Taahtinh nitihchii kaye ute uhpimeyuu pechi taahtinh, ekun ekw ishpish aanuwehta, taapwehta ekw.”
JHN.20.28	Ekw Thomas kaa nishkweushihaat e itaat, “Nitipeyihchikem kaye Nichishemanituum.”
JHN.20.29	Jesus kaa itaat, “Chitaapwehten aa mikw e pechi waapamiin. Shaweyihtaakusuuch anichii kaa taapwehtahkwaau aat ekaa uhchi waapamitwaau.”
JHN.20.30	Jesus uchischinuhamuwaakan mihchetu chii waapamikuu maamishkaach chekwaayuu e ihtuutahk ekaa uhchi masinahiikanuyikwaau utah masinahiikanihch. 
JHN.20.31	Eukw uyuuh kaa masinahiikanuukwaau chechii taapwehtamekw eukw uyuuh Jesus Chishemanituu Ukusisa ekw maak taapweyimekwen che ayaayekw pimaatisiiwin.
JHN.21.1	Paatimaa maak ekw miin Jesus kaa nuukushiishtawaat uchischinuhamuwaakanh anite aniyuu saakahiikaniyuu Tiberias kaa ishinihkaateyich. Maaute maak kaa ishi nuukushiishtawaat. 
JHN.21.2	Maamuu chii ihtaauch uchii misiwe, Simon Peter, Thomas, an Kaa niishitwaau kaa ishinihkaataakanuut, Nathanael, an Cana kaa uhchiit anite Galilee aschiihch kaa ihtakuniyich, kaye aniyuu niishu Zebedee ukusisa ekw maak niishu kutakach chischinuhamuwaakanich. 
JHN.21.3	Ekw Simon Peter kaa itaat aniyuu chischinuhamuwaakanh, “Nika nituu nuutamesen.” Kaa itikut, “Chika wiicheutinaan.” Kaa puusitwaau. Iskan tipiskaau maak chii ihtaauch ekaa uhchi pitahuyaatwaau. 
JHN.21.4	Iskutak maak e ati petaapaniyich, Jesus chii niipuu anite yaayeu, mikw namui uhchi chischeyimeuch anichii chischinuhamuwaakanich Jesus aniyuuh. 
JHN.21.5	Chii itikuuch maak, “Eshkw aa namui chipitahuyaanaawaau.” “Namui,” chii iteuch.
JHN.21.6	Ekw kaa itaat, “Chika pitahuyaanaawaau anite chinihiiwiniwaahch itehche ishi pakashtawehekwe an chitahiipiiwaau.” Kiipaa kaa pakashtawehwaatwaau aniyuu utahiipiiwaauh. Namui uhchi saupiteuch aniyuuh utahiipiiwaau iskutak wehchipitaatwaau e ishpish chii mihchetiyich unamesimuwaauh.
JHN.21.7	Aniyuuh maak chischinuhamuwaakan Jesus kaa saachihaat, chii iteu aniyuu Peter, “Utipeyihchikeu an.” Iskutak maak Simon Peter piyehtahk Utipeyihchikeu e aawiyich aniyuuh chii pushchishkam utakuhp aniyuu kaa manahk che aapatisit, ekw kaa pakashtawekwaashkuhtit. 
JHN.21.8	Ekw anichii kutakach chischinuhamuwaakanich kaa pechi naatakahahkwaau, e utaapetwaau aniyuu utahiipiiwaauh e saakaschineyich namesa. Namui maak naashch taauch uhchi ihtaauch, wiyesh nishtwaau mitaahtumitanuu misit chii ishpishinaakusiichenich anit uhchi yaayeu. 
JHN.21.9	Iskutak maak kaa kapaatwaau chii waapahtamuch ishkuteyuu namesa e takashwaakanuyich anit ekw maak aaihkunaauh. 
JHN.21.10	Ekw Jesus kaa itikutwaau, “Peshuwaahkuch anichii pasch namesach kaa pitahuyaayekw.”
JHN.21.11	Ekw Simon Peter kaa akwaasipitaat aniyuu ahiipiih. Wiyesh maak mitaahtumitanuu miin niyaayinumitanuu nishtu chii tashiichen aniyuuh namesa. Aat maak aniyuu e chii ishpish saakaschineyich namesa namui yaapach uhchi piikwepayuuh aniyuu utahiipiiwaauh. 
JHN.21.12	Ekw kaa itikutwaau Jesus, “Aashtamukw, pechi miichisukw.” Namui maak waachipeyakw anichii chischinuhamuwaakanich uhchi wii iteuch, “Awen chiya.” Wesh chii chischeyimeuch Utipeyihchikeu aniyuuh. 
JHN.21.13	Jesus maak chii naateu, kaa utinaat aniyuu aaihkunaauh ekw kaa maamaatinamuwaat, kaye aniyuu namesa ekun kaa ihtuutawaat.
JHN.21.14	Eukw maak uyuu nishtwaau kaa nuukushiishtawaat Jesus aniyuuh uchischinuhamuwaakanh kaa ishpish wanishkaat nipuwinhch uhchi.
JHN.21.15	Iskutak maak kaa chiishi miichisutwaau, Jesus chii iteu Simon Peter, “Simon, chii kaa ukusiitutaask John, uste aa niya chisaachihiin ishpishaat uchii.” Ekw Simon Peter kaa ishi nishkweushihaat, “Ehe, Utipeyihchikeu, chichischeyihten e saachihiitaan.” Jesus maak chii iteu, “Nanaakachihiich nimaanishchaanishimach.” 
JHN.21.16	Niishwaau maak miin Jesus chii iteu aniyuu Simon Peter, “Simon, John kaa ukusiitutaask, chisaachihiin aa.” Ekw kaa ishi nishkweushihaat, “Ehe, Utipeyihchikeu, chichischeyihten e saachihiitan.” Jesus maak chii iteu, “Nanaakachihiich nimaanishchaanishimach.” 
JHN.21.17	Nishtwaau maak miin Jesus chii iteu, “Simon, John kaa ukusiitutaask, chisaachihiin aa.” Ekw Peter naashch kaa macheyihtahk wesh ekw nishtwaau kaa kakwechimikut Jesus e itikut, “Chisaachihiin aa.” Ekw kaa itaat, “Utipeyihchikeu, misiwe chekwaan chichischeyihten, chichischeyihten e saachihiitaan.” Jesus maak chii itikuu, “Nanaakachihiich nimaanishchaanishimach. 
JHN.21.18	Kuiskw chiwiihtamaatin, eshkw e chii uschiniichiiwiin mikw taan waa aihtiin chichii ihtin kaye mikw taanite waa ituhteyin ekute kaa ituhteyin. Iskutak maak chisheinuuyine, suwanischeyine maak chika maahkupitaakanuu chitihchii ekw che ituhtahiikuyin anite ekaa wii ituhteyin.” 
JHN.21.19	Uyuu maak Jesus kaa itwet chii nituweyimeu chechii chischeyihtamiyich taanite che ishi nipiyich chechii uhchi chisteyimaakanuyich Chishemanituu. Ekw Jesus kaa itaat, “Pechi papaawiicheuh.”
JHN.21.20	Peter chii kweschikaapuu kaa waapamaat aniyuu kutak chischinuhamuwaakan, aniyuu Jesus kaa saachihaayich. Eukun aniyuu kaa aaspichisimuyich Jesus e ihtaat mekwaach kaa miichisutwaau kaye kaa ishi kakwechimaat, “Utipeyihchikeu, awen che wiyeshipachishtinisk.” 
JHN.21.21	Iskutak wiyaapamaat Peter uyuu naapeu chii kakwechimeu Jesus, “Utipeyihchikeu, uu maak wii naapeu.”
JHN.21.22	Jesus chii itikuu, “Nituweyimike chechii pimaatisiit paatish miin takushinuuche, taan maak chechii ihtiyin chiya. Pechi nuushuushkuu chiya.”
JHN.21.23	Ekw kaa mishihtepayihch tipaachimuwin anit mekwesiin wiichishaanimaauch e ihtaatwaau aniyuu ekaa che uhchi nipit uu chischinuhamuwaakan. Mikw maak namui uhchi itwekupane Jesus ekaa che uhchi nipiyich. Chii iteu, “Netuweyimaauche eshkw chechii pimaatisiit takushinuuche, taan maak chechii ihtiyin chiya.”
JHN.21.24	Eukun uu chischinuhamuwaakan kaa tipaatutahk uyuuh chekwaayuuh, kaye kaa masinahahk uyuuh chekwaayuuh. Chichischeyimaanuu maak e taapwemakaniyich misiwe taan kaa ishi wiihtahk.
JHN.21.25	Mihcheniyuu maak yaapach kutak chekwaayuu Jesus e chii ihtuutahk. Misiwe paahpeyakw waawiihtaakanuyikwaau chekwaayuuh taan kaa ihtit, namui chipaa uhchii tepashteuh utah aschiihch ushihtaakanuuhkwaau masinahiikanh.
ACT.1.1	Chiya Theophilus chimasinahamaatin. Niishtam masinahiikan kaa masinahamaacheyaan ekut kaa wiihtamaan misiwe taan kaa aihtit Jesus kaye taan kaa ishi chiskutamaachet uskach kaa chihchipayihtaat utaapatisuwin piihiim maak kaa pechi utinaakanuut kihchikiishikuhch ishi. 
ACT.1.2	Eshkw maak ekaa uhchi nakatahk uyuu aschiiyuu Jesus Kaa payehchisiyich Ahchaahkwa uhchi chii wiishumeu Apastalh e wiihtamuwaat taan che ihtiyich. 
ACT.1.3	Iskutak kaa chiishi nanehkaateyimut Jesus aashiteyaahtikuhch kaa nipit mihchetwaau chii nuukushiishtaweu aniyuu Apastalh nemitanuu chiishikaauh ishpish, e wii cheshtinaateyihtamihaat taapwe miin kaau e pimaatisiit, kaye chii aayimuutamuweu Chishemanituu uchisheuchimaawiniyuu.
ACT.1.4	Iskutak maak kaa nishtuwiitwaau Jesus chii iteu aniyuu Apastalh, “Ekaawii nakatamukw Jerusalem. Ashuwaapahtamuwaahkw aniyuu miiwewiniyuu Nuuhtaawii cheshtinaash kaa itwet che miitaakw, eukw uu shaash kaa pechi aayimuutamaatakuch. 
ACT.1.5	Wesh John chii siikahaahtaacheu nipiiyuu chii aapachihtaau. Ekw maak shaash wiipach chika siikahaahtaakunaawaau Kaa payehchisiyich Ahchaahkw.”
ACT.1.6	Ekw maak miin peyakwaau e nishtuwiitwaau anichii apastalach chii kakwechimeuch Jesus e itaatwaau, “Utipeyihchikeu, shaash aa utihchipayuu che miitwaau Jewa iinuuch wiyawaau miin chechii pimipayihtwaasutwaau misiwe chekwaayuu anite utaschiiwaahch.” 
ACT.1.7	Jesus maak chii iteu, “Namui chiyawaau chipaa uhchi naanituu kachescheyihtenaawaau taan che ispayihch anite niishtamihch. Aniyuu e tipeyihchiket Nuuhtaawii shaash chii wiyeyihtam taan che ishpish utihchipayiyich uyuu. 
ACT.1.8	Chika saakaschineshkaakunaawaau suuhkaatisiiwin, iskutak Kaa payehchisiit Ahchaahkw chii utihtikuyekwe. Ekw maak che papaamaachimiyekw anite Jerusalemihch, misiwe Judea aschiihch, Samariahch kaye misiwe e ispichiskamikaach aschii.” 
ACT.1.9	Iskutak Jesus uyuu kaa itaat aniyuu apastalh mekwaach e kanawaapamikut ishpimihch chii ishi uhpipayuu. Kaskawanishkwa kaa aakuuhukut ekw namui uhchii waapamikuu. 
ACT.1.10	Mekwaach maak anite ishpimihch e iitaapitwaau e wii kanawaapamaatwaau e ati uhpipayiyich chiihtihtawii chii uhchi wiichikaapuushtaakuuch niishu naapeu e waapaaspisuyich. 
ACT.1.11	Ekw kaa itikutwaau, “Chiyawaau naapeutikw Galileehch kaa uhchiyekw, chekwaan wehchi niipuuyekw utah, ishpimihch e iitaapiyekw. Uu Jesus taan kaa ishi pechi utinaakanuut kihchikiishikuhch ishi, kaa ishi waapamekw e ituhtet kihchikiishikuhch ekun mwehch che ishinaakusit miin takushihke.”
ACT.1.12	Ekw anichii apastalach kaa chistuhtetwaau anite aniyuu wachiyuu Olives kaa ishinihkaateyich kaau kaa chiiwetwaau anite Jerusalemihch. Wiyesh aapihtuu aschiiyuu tipahiikan chii ishpishinaakuniyiche uyuu ihtaawiniyuu anit kaa uhchi chistuhtetwaau. 
ACT.1.13	Iskutak maak tekushihkwaau anite Jerusalemihch chii piihcheuch aniyuu waaskaahiikaniyuu che ihtaatwaau. Chii ihtakuniyuu e pischisaayich ishpimiihtakuhch aniyuu waaskaahiikaniyuu. Ekute kaa ishi kushpaahtawiitwaau. Eukunich uchii kaa ihtaatwaau, Peter, John, James, Andrew, Philip, Thomas, Bartholomew, Matthew, James Alphaeus ukusisa, Simon kaa ayimihewaatisiit kaa ishinihkaataakanuut, ekw maak Judas, James ukusisa. 
ACT.1.14	Misiwe maak chii naheyihtamuch muush chechii peyakuminehiitutwaau e maamuu ayimihaatwaau. Ekut kaa chii ihtaatwaau kaye anichii iskweuch kaye Jesus ukaawii kaye maak Jesus uwiichisaan kaa naapewiyich.
ACT.1.15	Peyakwaau maak e nishtuwiitwaau anichii kaa taapwehtahkwaau, Peter chii pisikuu ekw kaa ayimihaat aniyuu kaa pechi nishtuwiitwaauh. Wiyesh mitaahtumitanuu miin niishtunuu chii tashiichen. 
ACT.1.16	Ekw kaa itaat, “Niichishaanitikw, an kaa ishi niikaan wiihtaakuhch anite Chishemanituu utayimuwinihch yaaitei chii nituweyihtaakun misiwe chechii ispayihch. Eukw uyuu Kaa payehchisiit Ahchaahkw kaa ishi miyaat aniyaa David chechii niikaan wiihtamiyich taan che ihtiikupanenh Judas. Eukw uu Judas kaa ituhtahaat shimaakanisha Jesus e ihtaayich chechii maakunaayich. 
ACT.1.17	Chichii wiichaapatisiimikunuu Judas, wesh Jesus chii wiyaapamikuu kaye wiya apastal chechii itapit.”
ACT.1.18	Aniyuu maak kaa ishi machituutahk Judas chii chiishiihkawaakanuu shuuliyaayuu. Ekw kaa utinahk nihtaauchihchikan aschiiyuu. Ekut utah kaa nipit, chii pukuchesinuu e pahchishinit mitun e chii kuihkuhtiniyikwaau utachisiih. 
ACT.1.19	Misiwe maak anite Jerusalemihch chii chischeyihtaakunuuyuu taan kaa ispayit Judas ekw mihkw aschii kaa ati ishinihkaataakanuyich aniyuu nihtaauchihchikan aschiiyuu anite kaa miskawaakanuut. Wiyawaau maak e ishi ayimitwaau Akeldama chii ishinihkaatamuch uyuu aschiiyuu.
ACT.1.20	Wesh itashteyuu anite aniyaa David unikamuwinihch,
ACT.1.20	Namui chika uhchi ihtaanuuyuu anit kaa chii ihtaat, ekaawii awen chika uhchi wiichuu anit.
ACT.1.20	Eyuu maak itashteu,
ACT.1.20	Kutak aweyuu chika miiskuchishkaakuu aniyuu kaa chii itaapatisit.
ACT.1.21	Kaa ati itwet miin Peter, “Ekw maak chipaa wiyeyimaanuu peyakw awen che wiichihiitahkw e waawiihtamuuhkwaau iinuuch Utipeyihchikeu Jesus miin e chii wanishkaayich. 
ACT.1.22	Uu maak awen che miiskuchishkuwaat Judas utah uu e peyakuminehiituyihkw chika uhtinaanuu kaye shaash anite e chii uhchi wiicheukuyihkw uskach kaa chihchi papaawiicheukw Jesus. Kaye e chii wiicheukuyihkw iskutak kaa siikahaahtaakut Jesus aniyuu John, piihiim maak Jesus kaa wanishkaanaakauut Jesus nipuwinihch uhchi.” Eukw uyuu kaa itwet Peter.
ACT.1.23	Ekw maak niishu naapeu kaa wiihaatwaau. An peyakw naapeu Joseph chii ishinihkaasuu. Niyaanikutehch Justus maak Barsabbas chii ishinihkaataakanuyiche. Ekw an kutak naapeu Matthias chii ishinihkaasuu. 
ACT.1.24	Ekw kaa ayimihaatwaau e itwetwaau, “Utipeyihchikeu, chichischeyimaau misiwe awen taan chihchiwe e iteyihtaakusit. Pechi waapahtiinaan taan an weyaapamat uchii naapeuch e niishitwaau 
ACT.1.25	chechii utinahk uyuu aapatisuwiniyuu apastal e itapit, aniyuu Judas kaa nakatahk iskutak kaa ituhtet anite kaa ishinaakuniyich che ituhtekupane.”
ACT.1.26	Ekw kaa wiyeyimaatwaau aniyuu e niishiyich naapeu taan aniyuuh eukw che utinaatwaau, e uchipitamuwaatwaau utishinihkaasuwiniyuu. An maak awen kaa taaunikanuyich utishinihkaasuwin eukw Matthias. Eukw maak an kaa utinaakanuut Apastal chechii itapit. Ekw maak miin kaa niishuushaapuutwaau anichii Apastalach.
ACT.2.1	Iskutak maak an e chiishikaach Pentecost kaa ishinihkaatech wetihchipayihch misiwe nishtau chii ihtaauch anichii kaa taapwehtahkwaau. 
ACT.2.2	Sischikuuch chii uhchi pehtamuch muyaam e mistayuutiniyich e itihtaakuniyich anite chiishikuhch uhchi. Misiwe e ishpishaayich piihtakamihch aniyuu waaskaahiikaniyuu kaa ihtaatwaau chii pehtaakuniyuu.
ACT.2.3	Ekw kaa uhchi nuukuniyikwaauh ishkuteshiisha e niipuhkuweyikwaau e ishinaakuniyikwaauh e ati maatinuwepayiyikwaau, misiwe paahpeyakw awen e ihtaat chii ihtakuniyuu peyakw uyuu. 
ACT.2.4	Misiwe maak e tashitwaau chii saakaschineshkaakuuch Kaa payehchisiyich Ahchaahkwa. Chii uhchi kweschayimuuch maak kutak ayimuwinh e ishi miikutwaau Ahchaahkwa chechii ishi ayimitwaau.
ACT.2.5	Chii ihtaauch maak Jewa naapeuch anite Jerusalemihch naashch e ayimihewaatisiitwaau misiwe nanaahkuu aschiihch e chii uhtuhtetwaau.
ACT.2.6	Iskutak maak piyehtahkwaau uyuu e itihtaakuniyich mihchetu awenichii chii ispahiituuch anite. Chii kushkupayuuch maak wesh chii pehtaweuch aniyuu kaa taapwehtamiitwaauh misiwe aniyuu wiyawaau taan e ishi ayimitwaau e ishi ayimiyich. 
ACT.2.7	Naashch maak chii miskaashtaweuch kaa pehtawaatwaau ekw kaa itwetwaau, “Namui aa Galileehch uhchiyuuch uchii kaa ayimitwaau. 
ACT.2.8	Taanite maak wehchi ishi ayimitwaau chiyaanuu e ishi ayimuuhkw. 
ACT.2.9	Anite maak misiwe nanaahkuu aschii e uhchiihkw anite Parthia ekw maak Media, Elam, Mesopotamia, Judea ekw maak Cappadocia, Pontus, Asia, 
ACT.2.10	Phrygia, Pamphylia, Egypt, kaye Libya peshuch anite Cyrene kaa ihtakuhch ihtaawin. Kaye maak pasch utah e tashiihkw Rome kuuhchiinaanuu. 
ACT.2.11	Chitihtaanaanuu kaye utah taapishkun Jewa ekw maak ekaa Jewa e itiskaanesiihkw e chii wiyeyihtamuhkw chiyaanuu chechii taapwehtamukw taan e ishi taapwehtahkwaau Jewa iinuuch. Pasch kaye anite Crete ekw maak Arabia kuuhchiinaanuu. Yaapach maak misiwe e tashiihkw chipehtawaanuuch chiyaanuu e ishi ayimiihkw e ishi ayimitwaau. Waawiihtamuch taan e ishi maamishkaach ihtiyich Chishemanituu.” 
ACT.2.12	Misiwe maak chii miskaateyihtamihiikuuch uyuu kaa ispayiyich kaye chii wawaaneyihtamihiikuuch. Chii kakwechimituuch maak e ititutwaau, “Chekwaan uu kaa ispayihch, taan e ihtinaanuuhch uu.”
ACT.2.13	Kutakach maak chii maayeyimeuch aniyuu kaa taapwehtamiyich e itaatwaau, “Cchiishkwepeuch uchii naapeuch.”
ACT.2.14	Peter maak chii wiichikaapuushtaweu aniyuu kaa peyakushaapuyich apastalh. Kaa uhchishkuukaapuushtawaatwaau aniyuu iinuu. Ekw Peter kaa ayimihaat aniyuu iinuu e chishewet e itwet, “Chiyaanuu Jewa kaa itiskaanesiihkw kaye misiwe chiyawaau e tashiyekw utah Jerusalemihch kaa wiichiyekw yaakwaau pechi nituhtuukw taan che ishi wiihtamaatakuch. Chika wiihtamaatinaawaau uu chekwaan kaa ispayihch. 
ACT.2.15	Namui chiishkwepeuch uchii naapeuch chiishkwepeuch kaa iteyimekuch. Wesh picheyik peyakushteu ispayuu e chechishepaayaach. 
ACT.2.16	Uu kaa ispayihch eukw uyuu aniyaa uchischiwehiichesuu Joel kaa wiihtamukupane che ispayiyich, kaa itwet,
ACT.2.17	Iskutak maahchishtai ati chiishikaache maau che ihtuutamaan chii iteu Chishemanituu, misiwe awen nika siikanimuwaau Nitahchaahkwa, chikusuwaauch kaye chitaanisuwaauch chika chischiwehiicheuch. Uschiniichuuch chika waapahtamuch waapahtiiwewinh ekw chisheinuuch nanaahkuu chika ishi puwaamuuch. 
ACT.2.18	Kaye maak taapishkun nikuuhpaanemach ekw maak nikuuhpaaneskwemach nika miyaauch Nitahchaahkwa aniyuuh e chiishikaayikwaauh, ekw che chischiwehiichetwaau. 
ACT.2.19	Nika waapahtiiwen maamishkaach chekwaayuu anite chiishikuhch kaye utah aschiihch. Chika ihtakun mihkw kaye ishkuteu kaye e kwaapahtech. 
ACT.2.20	Piisim chika tipischipayuu kaye tipischipiisim chika mihkusuu muyaam mihkw e ishi mihkwaach ekun che ishinaakusit eshkw ekaa che takushihk Utipeyihchikeu. Naashch taapwe kata chisteyihtaakun an e chiishikaach kaye nuwach kata ihtakun e sechisinaanuuhch. 
ACT.2.21	Ekw maak tahtu awen che tepwaatamuwaakwe Utipeyihchikeu utishinihkaasuwiniyuu, chika pimaachihaakanuu.”
ACT.2.22	Kaa ati itwet miin Peter, “Chiyawaau Israelihch kaa uhchiyekw Nituhtuukw taan che ishi aayimuumak Jesus Nazareth kaa uhchiit. Mitun chii nuukuniyuu taapwe Chishemanituuh e chii pechi itishahukut aniyuu e chii maamishkaach ihtit kaye e chii maamishkaach waapahtiiwet nanaahkuu chekwaayuu kaye maak e chii waapahtiiwet chischinawaach waapahtiiwewinh. Chiyawaau chichischeyihtenaawaau uu wesh ekut utah mekwesiinuu e ihtaayekw kaa ihtuutahk uyuuh chekwaayuuh Chishemanituuh e chii miikut kaschihuwiniyuu. 
ACT.2.23	Shaash anite chii wiyeyihtam Chishemanituu chiyawaau e ihtaawekw che ishi pachishtinaat Jesus, chiyawaau maak chichii nipahaawaau e chii pachishtinekuch naapeuch e machaatisiitwaau chechii chiistaaskuhwaatwaau aashiteyaahtikuhch. 
ACT.2.24	Mikw maak Chishemanituu chii wanishkaaneu nipuwinihch uhchi. Chii wiihkuchiheu nipuwin wiisacheyihtamuwinihch uhchi wesh namui uhchii mamechiminikuu nipuwiniyuu Jesus. 
ACT.2.25	Aniyaanaa maak chisheuchimaau David chii niikaan aayimuumekupane Jesus kaa itwet,
ACT.2.25	Muush niwaapamaau Utipeyihchikeu uhchishkuu utah e ihtaayaan. Peshuch e ihtaayaan ihtaau namui maak nikaa uhchi mukushkaateyihten. 
ACT.2.26	Eukw maak wehchi naashch miyeyihtamaan nitehiihch kaye nimuuchicheyihten e ayimiyaan. Aat maak che nipiyaan, namui nitaayimeyihten wesh nitaspeyimun, 
ACT.2.27	ekaa che uhchi nakatat nitahchaahkw anite kaa nipitwaau e ihtaatwaau, namui chika uhchi pachishtinaau kaa payehchisiit chitaapachihaakan chechii wiinisinit anite kaa nahiihkuwaakanuut. 
ACT.2.28	Chichii chischeyihtamihiin taan nipaa ishi pimaatisiin, ekw maak anite e ihtaayin ihtaayaane chika ihtuutuun naashch chechii muuchicheyihtamaan.” eukw uyuu kaa ishi wiihtahk Peter e chii ishi niikaan aayimuutamiikupanen aniyaa chisheuchimaau David che ihtuutawaakanuyich Christ.
ACT.2.29	Ekw Peter miin kaa ati itwet, “Niichishaanitikw, nicheshtinaahun aniyaa chisheuchimaau David namui wiya uhchi aayimuumisuu uyuu kaa ishi ayimit, wesh chii nipuu wiya kaye chii nahiihkuwaakanuu. Aniyuu maak anit kaa chiskahaakanuut eshkw chichischeyihtamuwaanuu taanite e ihtakuniyich. 
ACT.2.30	Aniyaanaa maak chitaanische chimushuuminuu chisheuchimaau David chii uchischiwehiichesuu. Chii itwekupane maak Chishemanituu cheshtinaash peyakw anit aanische utawaashiimiyuuh aniyaa David che chisheuchimaawiyich muyaam aniyuu David kaa ishi chisheuchimaawiyich. 
ACT.2.31	David maak chii waapahtiyaakanuu taan che ihtiyich Chishemanituu anite ishi niikaanihch, ekw maak kaa niikaan aayimuutahk kaau che wanishkaayich Christ nipuwinihch uhchi. Chii itweu maak, namui chineush uhchi pachishtinaakanuu anite kaa nipiyich e ihtaayich chechii ihtaat, kaye namui uhchi wiinipayiniyuu wiiyuu.” Eukw uyuu kaa ishi wiihtahk Peter e chii itweyikupanenh chisheuchimaau David. 
ACT.2.32	Ekw Peter miin kaa ati itwet, “Chishemanituu chii wanishkaaneu uyuu Jesus nipuwinihch uhchi. Nichischeyihtenaan uu wesh nichii waapamaanaan. 
ACT.2.33	Chii apihaakanuu Jesus anite Chishemanituuh unihiiwiniihch itehche e chisteyihtaakuhaakanuut. Ekw Uhtaawiih Chishemanituuh kaa miikut aniyuu miiwewiniyuu kaa itweyich cheshtinaash che miiweyich eukun aniyuuh Kaa payehchisiyich Ahchaahkwa. Uu maak anuhchiish kaa ishi waapamiyaahch e ihtiyaahch kaye kaa ishi pehtuuyaahch e ishi ayimiyaahch Jesus nisiikanimaakunaan Kaa payehchisiyich Ahchaahkwa uu chechii ihtiyaahch. Wiya Jesus ayaau chisheuchimaawiniyuu uyuu chechii ihtit. 
ACT.2.34	Wesh aniyaa David namui uhchi uhpiskaau wiya anite kihchikiishikuhch yaapach maak chii itweu,
ACT.2.34	Utipeyihchikeu Chishemanituu chii iteu aniyuuh Nitipeyihchikem Christ, Ute nihiiwinihch pechi apih, 
ACT.2.35	paatish chii ashpashihiikwaawenich anichii kaa uhkaatiskwaau.”
ACT.2.36	Kaa ati itwet miin Peter, “Misiwe chiyawaau iinuuch utah Israelihch chika cheshtinaahunaawaau uu Jesus kaa chiistaaskuhwekw aashiteyaahtikuhch eukw uyuu Chishemanituu kaa wiyaapamaat chechii utipeyihchichewiyich kaye Christ chechii itapiyich.” 
ACT.2.37	Iskutak maak anichii iinuuch piyehtahkwaau uyuu naashch chii misimeyihtamuch ekw kaa itaatwaau Peter ekw maak aniyuuh kutak Apastalh, “Niichishaanitikw, taan maak chechii ihtiihkw.”
ACT.2.38	Ekw Peter kaa itaat, “Kweskaatisiikw misiwe paahpeyakw e tashiyekw. Nakatamukw chimachihtwaawinawaauh ekw maak che siikahaahtaakuyekw Jesus Christ utishinihkaasuwinihch ati chechii uhchi wepeyihtamaakuyekw chimachihtwaawinawaauh. Chika miikuwaau maak Chishemanituu umiiwewin, eukw uyuu Kaa payehchisiyich Ahchaahkwa. 
ACT.2.39	Wesh uyuuh Chishemanituu kaa itwet cheshtinaash che miiwet chiyawaau chichii iteyimikuwaau chechii ayaaumekw kaye chitawaashiimuwaauh chechii ayaawaayich kaye misiwe aniyuuh aweyuuh waahyuu kaa ihtaayich. Misiwe anichii che tepwaatikutwaau Utipeyihchikeu Chishemanituu chika miyaakanuuch uyuu miiwewiniyuu.”
ACT.2.40	Chineush chii ayimiheu Peter aniyuu iinuu. Chii yaakwaamimeu, e itaat, “Wiihkuchihiisukw ekaa chechii waweshihiikuyekw chiyawaau taan che ishi waaweshihaakanuutwaau uchii kaa machaatisiitwaau.” 
ACT.2.41	Mihchetu maak chii pishichiheuch aniyuu kaa itikutwaau. Ekw kaa siikahaahtuwaakanuutwaau. An maak kaa chiishikaach wiyesh nishtwaau chishemitaahtumitanuu ayuwaak chii tashuuch iinuuch e taapweyimaatwaau Jesus anit aniyuu e peyakuminehiitutwaau. 
ACT.2.42	Misiwe maak ekut muush kaa ihtaatwaau e chiskutamaacheyich aniyuuh Apastalh kaye chii pahkweneuch aaihkunaauh kaye chii maamuu ayimihaauch.
ACT.2.43	Mihchetu maak maamishkaach ihtuwinh kaye maamishkaach waapahtiiwewinh chii ihtuutamuch anichii apastalach. Misiwe awenich chii miskaateyihtamihiikuuch wiyaapahtahkwaau uyuu chekwaayuu e ispayihkwaau. 
ACT.2.44	Misiwe maak anichii kaa taapwehtahkwaau muush chii maamuu ayimihaauch kaye uchekwaanimuwaau muush chii maamuu auhiituuch. 
ACT.2.45	Chii ataaweuch taan e ishi tipiyeusiitwaau ekw kaa maatinamaatutwaau aniyuu shuuliyaayuu misiwe anit e tashitwaau. Mikw taan e ishi nuuhtepayit awen ekun kaa ishi miyaakanuut. 
ACT.2.46	Eshikum chiishikaau maak chii nishtawiyuuch anite chisheayimiheukamikuhch kaye chii maamuu miichisuuch wiichiwaawaahch, e miyeyihtahkwaau utehiiwaauch e miitutwaau taan e ishi ayaatwaau. 
ACT.2.47	Muush chii maamihchimeuch Utipeyihchikeu. Misiwe maak aweyuu chii miyeyimikuuch. Meshikum chiishikaauh maak chii ati mihchetiyuu aweyuu Chishemanituu e pimaachihaat.
ACT.3.1	Peyakwaau Peter ekw maak John chii ituhteuch anite chisheayimiheukamikuhch nishtu e ispayiyich e chiishkwaapihtaachiishikaayich, anit e utihchipayiyich kaa chii ayimihaanuyich. 
ACT.3.2	Naashch chii misichihtuu an chishtuhkan anit e uhchi piihtukaanuuhch an chisheayimiheukamikw kaa miywaashich ishkwaahtem chii ishinihkaataakanuu, ekut kaa apit naapeu ekaa uhchi nihtaauhtet. Meshikum chiishikaau e chii ituhtahaakanuut anite, chechii nitutamuwaat aweyuu shuuliyaayuu anite ayimiheukamikuhch e ituhteyich. 
ACT.3.3	Iskutak maak an naapeu wiyaapamaat aniyuu Peter kaye John che ati piihcheyich aniyuu chisheayimiheukamikuyuu chii nituweyihtamuweu shuuliyaayuu. 
ACT.3.4	Kuiskw maak chii kanawaapameuch aniyuu naapeu, ekw Peter kaa itaat, “Pechi kanawaapaminaan maa.” 
ACT.3.5	Ekw kaa kanawaapamikutwaau aniyuu naapeuh, e pukuseyimikutwaau chekwaayuu chechii miyaatwaau. 
ACT.3.6	Ekw Peter kaa itaat, “Namui mitun nitayaan shuuliyaau chechii miitaan, mikw maak chika wiichihiitin chechii miinuwaatisiyin. Utishinihkaasuwinihch uhchi Jesus Christ Nazareth kaa uhchiit, pisikuuh che pimuhteyin.” 
ACT.3.7	Ekw Peter kaa utinamuwaat aniyuu unihiiwinitihchiyuu kaa wiichihaat e pisikuyich. Tiiwehch maak an naapeu, usit ekw maak uhkun chii uhchi saapiimikaniyuuh. 
ACT.3.8	Chii pisikushipihtaau maak, kaa niiput, kaa ati papaamuhtet. Kaa wiichewaat aniyuuh Peter kaye John e piihcheyich anite chisheayimiheukamikuhch, e pimuhtet, e kwaashkwaashkuhtit, e maamihchimaat Chishemanituu. 
ACT.3.9	Misiwe maak aweyuu anit kaa ihtaayich chii waapamikuu e pimuhtet kaye e maamihchimaat Chishemanituu. 
ACT.3.10	Chii nisituunuweuch maak eukw aniyuu aawiyich naapeu kaa chii apiyich e pikushihtwaayich anite kaa miywaashiyich ishkwaahtem kaa ishinihkaateyich. Misiwe maak chii kushkupayuuch kaye chii miskaateyihtamuch taan kaa ispayiyich.
ACT.3.11	An maak naapeu ekaa uhchii nihtaauhtet chii maamaahchikuneu aniyuu Peter ekw maak John, ekw misiwe awenichii kaa ispahtaatwaau anite e niipuyich anite Solomon upwaahchim kaa ishinihkaateyich, misiwe naashch chii kushkuwaapamuuch. 
ACT.3.12	Iskutak maak Peter wiyaapamaat aniyuuh iinuuh, chii iteu, “Chiyawaau Israelihch kaa uhchiyekw, chekwaan wehchi naashch kushkuwaapamuyekw uu, kaye chekwaan naashch wehch miskaashinuuyaahch. Chititeyihtenaawaau aa niyaan tipiiwe nimaskuusiiwinaahch maak nitayimihewaatisiiwinaahch wehchii pimuhtet uu naapeu. 
ACT.3.13	Aniyuuh Chishemanituuh kaa atushkuwaatwaau aniyehkaanaanich, Abraham, Isaac kaye Jacob kaye utaahch kuuhtaawiinuuch chisteyihtaakuheu aniyuu utaapachihaakanh, eukw uyuuh Jesus. Chiyawaau maak chichii ihtuutuwaawaau chechii pachishtinaakanuut anite Rome Chisheuchimaau e ihtaayich. E chii aatuwaahekw uhchishkuu Pilate e ihtaayich, aat iskutak Pilate kaa wii pachishtinaat. 
ACT.3.14	Yaapach chiyawaau chichii aatuweyimaawaau an kaa payehchisiit kaye kaa kuiskutaatisiit kaye e chii itweyekw kaa nipahiiwet naapeu teyakuch chechii pachishtinamaakuyekw. 
ACT.3.15	Kaye chichii ihtuutawaawaau Jesus chechii nipahaakanuut an kaa miyaat aweyuu pimaatisiiwiniyuu. Mikw maak Chishemanituu chii ihtuutaweu miin kaau chechii pimaatisiyich. Wesh nichii waapamanaan miin kaau kaa wanishkaat Jesus. Nichischeyihtenaan maak e taapwemakahch uu. 
ACT.3.16	Aniyuu e suuhcheyihtaakuniyich Jesus utishinihkaasuwin eukw uyuu wehchi miinuwaatisiit uu naapeu. Chichii chischeyimaawaau kaye chichii waapamaawaau taan kaa ishinaakusit. Chichii waapamaawaau maak anit uhchishkuu e ihtaayekw kaa minuwaachihaakanuut aniyuu e taapweyimaat Jesus uhchi.”
ACT.3.17	“Ekw maak niichishaanitikw, nichischeyihten chiyawaau ekw maak anichii kaa niikaanishkaataakuch ekaa uhchi chischeyihtamekw taan nihaau e ihtiyekw aniyuu kaa ihtuutawekw Jesus. 
ACT.3.18	Chishemanituu chii miyeu aniyuuh uchischiwehiichesuuh chechii niikaan wiihtamiyich che wawiisacheyihtamiyich Christ aniyuuh kaa wiyaapamaat. Chishemanituu maak chii tipipayihtaau uyuu. 
ACT.3.19	Kweskaatisiikw, mihchiiweyihtamukw taan kaa ishi machituutamekw. Naataahkw Chishemanituu chechii wepeyihtamaataakw chimachihtwaawinawaau. Ekw maak Utipeyihchikeu che ihtuutaataakw miin chechii suuhkamahchihuyekw chitahchaahkuwaahch. 
ACT.3.20	Kaye kata pechi itishahweu Jesus Christ, aniyuuh shaash kaa wiyaapamaat che itishahamaataakw. 
ACT.3.21	Ekute maak anite kihchikiishikuhch che ihtaat paatish misiwe chekwaayuu uschihtaakanuyiche aniyuu taan kaa ishi niikaan wiihtahkwaau che ispayiyich aniyehkaanaanich weskach kaa payehchisiitwaau uchischiwehiichesuuch. 
ACT.3.22	Wesh aniyaa Moses chii itweu weskach e aayimuumaat Jesus,
ACT.3.22	Chishemanituu, chika aapachiheu aweyuu anite niikaanihch che chischiwehiicheyich, muyaam niya e ishi aapachihiit, e chischiwehiicheyaan. Anit chiyawaau e itiskaanesiyekw, ekut che uhchiyich. Chika nituhtawaawaau kaye chika nanihiihtuwaawaau taan che ititaakw. 
ACT.3.23	An maak awen ekaa che nituhtawaakwe uyuu che uchischiwehiichesuyich, chika iichenaakanuu anit uhchi Chishemanituu utiiniimiyuu e ihtaayich, ekw maak che wanaachihaakanuut.
ACT.3.23	eukw uyuu kaa wiihtahk Peter e chii itweyikupanenh aniyaa Moses.”
ACT.3.23	Ekw kaa ati itwet miin Peter, 
ACT.3.24	“Samuel ekw maak anichii kutakach uchischiwehiichesuuch chii niikaan wiihtamuch uyuu anuhchiish kaa chiishikaakwaauh taan ispayiyich. 
ACT.3.25	Chitaanische waahkumaawaauch aniyehkaanaanich uchischiwehiichesuuch, aniyuu maak niskumuwiniyuu taan kaa ishi miikutwaau Chishemanituu kaye chiyawaau chitasichisinaasunaawaau anit. Wesh Chishemanituu chii iteu aniyaanaah Abraham,
ACT.3.25	Anite niishtaamihch chitawaashiimach nika uhchi uhtinaau peyakw awen anit uhchi chechii uhchi shaweyimakwaau misiwe awenichii utah aschiihch. 
ACT.3.26	Chii wiyaapameu maak Chishemanituu uyuuh utaapachihaakan chiyawaau maauch niishtam chechii itishahamaataakw. Chika shaweyimikuwaau e ihtuutaakuyekw misiwe e tashiyekw chechii nakatamekw chimachaatisiiwinawaauh.”
ACT.4.1	Eshkw maak mekwaach e ayimihaatwaau aniyuuh iinuuh Peter ekw maak John chii pechi naatikuuch ayimiheuchimaauh kaye aniyuu uchimaamuwaauh anichii shimaakanishach kaa naanaakachihtaatwaau chisheayimiheukamikuyuu, ekw maak aniyuuh Sadduceeh. 
ACT.4.2	Namui uhchi naheyihtamiyuu e chiskutamuwaatwaau aniyuu iinuu e itaatwaau kaau e chii wanishkaayich Jesus nipuwinihch uhchi kaye e itaatwaau che wanishkaayich aweyuu aat e chii nipiyich. 
ACT.4.3	Shaash maak chii utaakushiyuu kaa maakunaakanuutwaau Peter ekw maak John. Chipahutuukamikuhch pitamaa kaa kanuweyimaakanuutwaau aniyuu tepiskaayich. 
ACT.4.4	Yaapach maak mihchetu awenichii chii taapwehtamuweuch taan kaa ishi wiihtamiyich aniyuu apastalh. Wiyesh niyaayinwaau chishemitaahtumitanuu naapeuch chii tashiichenich e taapwehtahkwaau.
ACT.4.5	Wiyaapaniyich maak anichii Jewa iinuuch kaa niikaanapitwaau ekw maak anichii kaa chisheinuutwaau kaye kaa chiskutamaachetwaau wiishuwewiniyuu chii nishtuwiyuuch anite Jerusalemihch. 
ACT.4.6	Kaa nachishkawaatwaau aniyuuh chisheayimiheuchimaau Annas kaa ishinihkaasuyich ekw maak aniyuuh uwaahkumaakaniyuuh. Ekut kaa ihtaayich kaye Caiaphas, John, ekw maak Alexander. 
ACT.4.7	Chii peshuwaakanuuyuu maak aniyuu apastalh chechii uhchishkuukaapuushtaakutwaau ekw kaa itaatwaau, “Taanite wehchii ihtuutamekw uu. Taanite kaa uhchi ayaayekw suuhkaatisiiwin chechii ihtiyekw uu kaye awen kaa itashumitaakw uu chechii ihtiyekw.”
ACT.4.8	Peter maak e saakaschineshkaakut Kaa payehchisiyich Ahchaahkwa, chii nishkweushiheu e itaat, “Chiyawaau kaa niikaanishkawekuch iinuuch, kaye kaa chisheinuuyekw, 
ACT.4.9	chipechi kakwechiminaan anuhchiish kaa chiishikaach chechii wiihtamaahch aniyuu taan kaa ishi miyutuutamuwaakanuut uu naapeu kaye chechii wiihtamaahch taanite wehchii miinuwaatisiit uu naapeu e chii maaschisit. 
ACT.4.10	Misiwe chipaa chischeyihtenaawaau kaye misiwe Israel iinuuch chipaa chischeyihtamuch Jesus utishinihkaasuwiniyuu e chii miinuwaachihiikut uu naapeu. Eukw uu Jesus Christ Nazareth kaa uhchiit, an kaa chiistaaskuhwekw aashiteyaahtikuhch kaye aniyuu Chishemanituu miin kaau kaa wanishkaanaat nipuwinihch uhchi. 
ACT.4.11	Eukw uu Jesus Chishemanituu utayimuwinihch kaa aayimuumaakanuut kaa itashtech,
ACT.4.11	Anichii kaa waaskaahiikanihchetwaau chii aatuweyimeuch aniyuu asinii maauch chihchiwe e miywaapatisiyich. Ekun maak mwehch kaa ishi aatuweyimikut iinuu Jesus aat maak wiya maauch e chisteyimikut Chishemanituu. 
ACT.4.12	Mikw Jesus e ihtaat uhchipayuu pimaachihiiwewin. Namui uhchi miyeu Chishemanituu kutak aweyuu utah aschiihch chechii pimaachihiiweyich, mikw Jesus.”
ACT.4.13	Anichii maak kaa nishtuwiitwaau chii miskaateyihtamuweuch taan kaa ishi ayimiyich kaye aniyuu e ishpish suuhchiteheyich Peter ekw maak John e chischeyimaatwaau ekaa uhchi chiskutamuwaakanuyich. Ekut maak kaa uhchi chischeyihtahkwaau Jesus e chii wiichewaakaniyich. 
ACT.4.14	Mikw maak namui wiyesh uhchii iteuch chechii nishkuushihaatwaau, wesh chii waapameuch aniyuu naapeuh kaa miinuwaachihaakanuyich e wiichikaapuushtawaayich Peter ekw maak John. 
ACT.4.15	Ekw maak kaa itaatwaau aniyuu Peter ekw maak John chechii wiiwiyich anit aniyuu e maamuupitwaau ekw wiyawaau kaa ayimihiitutwaau. 
ACT.4.16	Ekw kaa itwetwaau, “Taan che ihtuutuuhkwaau ekw uchii naapeuch. Misiwe awen utah Jerusalemihch chischeyihtam e chii miinuwaachihaakanuut an naapeu wiyawaau uhchi. Namui chika chii aanuwehtenaanuu. 
ACT.4.17	Ekw maak chipihchihtaataau ekaa etituu chechii mishihtepayihch anite iinuuch e ihtaatwaau aniyuu e ishi aayimuumaakanuut Jesus. Chistahamuwaataauch uchii naapeuch ekaa miin wiiskaat chechii aayimuumaatwaau Jesus.”
ACT.4.18	Miin kaau kaa wiishaamaatwaau Peter ekw maak John anite e nishtuwiitwaau ekw kaa itashuwaataatwaau ekaa mitun chechii aayimuumaatwaau Jesus kaye ekaa chechii chiskutamaachetwaau utishinihkaasuwiniyuu e aapachihtaawaatwaau. 
ACT.4.19	Peter ekw maak John kaa nishkweushihaatwaau e itaatwaau, “Wiyeyihtamukw maa, taaniyuu aniyuu e kuiskunaakuniyich e ishinahk Chishemanituu. Chiyawaau aa chechii pisichihiitaahch maak Chishemanituu chechii pisichihiichiht. 
ACT.4.20	Wesh taapaa nika chii puuniinaan e waawiihtamaahch taan kaa ishi waapahtamaahch kaye taan kaa ishi pehtamaahch.”
ACT.4.21	Ekw maak anichii anit kaa nishtuwiitwaau, kaa itaatwaau che waweshihaatwaau ekaa che puuniikwen e aayimuumaayich Jesus ekw maak kaa pachishtinaatwaau. Namui uhchii miskamuch chekwaayuu chechii uhchi waweshihaatwaau wesh misiwe anichii iinuuch chii maamihchimeuch Chishemanituu aniyuu uhchi taan kaa ispayiyich. Namui uhchii waweshiheuch wesh chii kushteuch aniyuu iinuuh anit kaa ihtaayitwaauh. 
ACT.4.22	An maak naapeu kaa miskaach miinuwaachihaakanuut, uste nemitanuu chii tahtupuneshuu.
ACT.4.23	Iskutak maak kaa pachishtinaakanuutwaau Peter ekw maak John, kaau chii nituwaapameuch uwiichewaakanawaau ekw kaa wiihtamuwaatwaau taan kaa itikutwaau aniyuu kaa niikaanapiitwaau ayimiheuchimaauh kaye aniyuu kaa niikaanishkuwaayich iinuuh. 
ACT.4.24	Iskutak kaa wiihtamuwaatwaau aniyuuh uwiichewaakanawaau ekw maamuu kaa ayimihaatwaau Chishemanituu. Eukw uyuu kaa ishi ayimihaatwaau, “Maauch kaa ispeyihtaakusiyin Utipeyihchikeu, chii kaa ushihtaayin kihchikiishikw kaye aschii kaye chihchikamii, misiwe maak chekwaayuu taan e ishi ihtakuhkwaauh anit. 
ACT.4.25	Kaa payehchisiit Ahchaahkw chii aashuu wiihtamuweu David, chitaapachihaakanh aniyuu chii taan kaa wii itweut, chii itweu maak,
ACT.4.25	Chekwaayuu wehchii chishuwaasitwaau iinuuch ekaa Jewa kaa itiskaanesitwaau. Chekwaayuu wehchi e iteyihtahkwaau awenichii chechii ihtuutahkwaau aniyuuh chekwaayuuh ekaa aapataniyikwaau. 
ACT.4.26	Uchimaauch utah aschiihch chii ayeskuwiyuuch che nishkuushtuwaatwaau Chishemanituu kaye aniyuu kaa wiyaapamaayich. 
ACT.4.27	Eukun maak taapwe e ispayihch anuhchiish wesh chisheuchimaau Herod, kaye an uchimaau Pontius Pilate, ekw maak anichii Jewa iinuuch, kaye maak anichii ekaa Jewa kaa itiskaanesitwaau nishtuwiyuuch e nishkuushtuwaatwaau Jesus, aniyuu kaa wiyaapamaat kaa payehchisiyich chitaapachihaakanh. 
ACT.4.28	Mikw maak uyuu taan kaa ishi ihtuutahkwaau, chiya shaash weskach chichii wiyeyihten che ispayihch, chiya maak chichii ihtuuten chechii tipipayihch. 
ACT.4.29	Utipeyihchikeu, kanawaapamach maa, taan e ishi naanituu kushtaachihiyiimihtwaau. Wiichihiinaan niyaan chitaapachihaakanich chechii suuhchikaapuuyaahch e waawiihtamaahch chimiywaachimuwin, chechii suuhchiteheyaahch. 
ACT.4.30	Wiichihiinaan maak chechii miinuwaachihiichihtwaau kaa aahkusitwaau, kaye kutak maamishkaach ihtuwin chechii ihtuutamaahch, Jesus an kaa payehchisiit chitaapachihaakan utishinihkaasuwin e aapachihtaawachiht.”
ACT.4.31	Iskutak maak kaa chiishi ayimihaatwaau, chii aayaahchipayuu aniyuu anit kaa nishtuwiitwaau. Misiwe maak chii saakaschineshkaakuuch Kaa payehchisiyich Ahchaahkwa, ekw maak kaa suuhcheyimutwaau kaye namui uhchi kushtaachuuch e waawiihtahkwaau Chishemanituu utayimuwiniyuu.
ACT.4.32	Ekw maak anichii kaa taapweyimaatwaau Jesus, chii peyakw mituneyihtamuch kaye peyakunihch chii ishi wiyeyihtamuch. Taan kaa ishi tipiyeusiit awen chekwaayuu namui uhchi iteyihtam mikw wiya e tipiyeusiit, misiwe aweyuu chii ishi maamuu aapachihtaayuu taan kaa ishi ayaat. 
ACT.4.33	Chii suuhchihtaakusuuch kaye chii mista miyuuhtaakusuuch anichii apastalach e waawiihtahkwaau Utipeyihchikeu Jesus kaau kaa wanishkaayich nipuwinihch uhchi, ekw maak Chishemanituu chii mista shaweyimikuuch misiwe e tashitwaau. 
ACT.4.34	Namui maak waachi peyakw anichii kaa taapweyimaatwaau Jesus uhchi manesiyuuch. Aaskuu awen chii ataaweu uwaaskaahiikanim maak utaschii. Chii petaauch maak aniyuu shuuliyaayuu kaa ishpish uhchisiitwaau. 
ACT.4.35	Ekw kaa miyaatwaau aniyuuh apastalh aniyuu shuuliyaayuu. Ekw kaa maatinamuwaatwaau aniyuu tahtu aweyuu kaa minesiyich.
ACT.4.36	Ekun kaa ihtit Joseph, an Levi iinuu kaa itiskaanesit, Cyprus ministikuhch chii pimaatisiiche uu naapeu. Anichii maak apastalach Barnabas chii ishinihkaateuch uyuu Joseph. An maak ishinihkaasuwin kaa siihchimaat aweyuu chechii suuhchikaapuyich ishi itweshtamuwaataakanuu. 
ACT.4.37	Joseph maak chii ataaweu aschiiyuu e chii tipiyeusiit, kaa petaat misiwe aniyuu shuuliyaayuu, kaa miyaat aniyuu Apastalh.
ACT.5.1	Chii ihtaau maak naapeu Ananias e ishinihkaasut, wiichiskweu maak Sapphira chii ishinihkaasuyuuh. Chii ataaweu maak pasch aniyuu aschiiyuu taan kaa ishi tipiyeusiitwaau. 
ACT.5.2	Taapishkun chii niskumuuch chiimuut chechii kanuweyihtamaasutwaau pasch aniyuu shuuliyaayuu ekw kaa ituhtutawaatwaau aniyuu apastalh aniyuu taan kaa ishpish iskunahkwaau. 
ACT.5.3	Ekw Peter kaa itaat, “Ananias, chekwaan wehchi pachishtinit machimanituu chechii piihchet chitehiihch, chechii ihtuutaask chechii nanatayimat Kaa payehchisiyich Ahchaahkw, chiimuut e kanuweyihtamaasuyin pasch an shuuliyaau taan kaa ishpish uchipitaman kaa ataaweyin an kaa ishi tipiyeusiyin. 
ACT.5.4	Eshkw ekaa uhchi ataaweyin chitaschii chiya chichii tipiyeusiyin iskutak maak kaa ataaweyin chichii miikuun chechii wiyeyihtaman taan che ihtuutaman an shuuliyaau. Chekwaan kaa maamituneyihtaman wehchii wiyeyihtaman uu chechii ihtuutaman. Namui naapeu chinanatayimaau, Chishemanituu eukw nenatayimat.” 
ACT.5.5	Iskutak maak piyehtahk Ananias uyuu e itaakanuut chii ati pahchishinuu kaa ati puunipimaatisiit. Misiwe maak anichii kaa pehtahkwaau chii sechisuuch. 
ACT.5.6	Uschiniichuuch maak chii pechi piihcheuch, kaa wiiskweyechinamuwaatwaau aniyuu wiiyuuyuu, kaa wiiwiihtahaatwaau, kaa nituu nahiihkuwaatwaau.
ACT.5.7	Nishtu tipahiikan maak ishpish wiichiskweu kaa pechi piihcheyich, mikw namui uhchi chischeyihtamiyuu taan kaa ispayikupane. 
ACT.5.8	Ekw Peter kaa itaat, “Pechi wiihtamuu, eukw aa uu misiwe kaa miikuyekw shuuliyaau chinaapem kaa ataaweyekw chitaschiiwaau.” Kaa itwet an iskweu, “Ehe, eukun an misiwe.”
ACT.5.9	Ekw Peter kaa ati itaat, “Chekwaan taapishkun chinaapem wehchi chii iteyihtamihiikuyekw chechii kakwechihiimekw Utipeyihchikeu Utahchaahkwa. Anichii naapeuch kaa nituu nahiihkuwaatwaau chinaapem shaash chii takushinuuch, nete ishkwaahtemihch niipuuch. Kaye maak chiya chika wiiwiihtahiikuch mwehch chinaapem kaa ishi wiiwiihtahaakanuut.” 
ACT.5.10	Ekw an iskweu kaa pahchishihk anit uhchishkuu e ihtaayich, e nipit. Anichii maak uschiniichuuch chii pechi piihcheuch, kaa waapamaatwaau e nipiyich. Ekw kaa wiiwiihtahaatwaau, kaa nituu nahiihkuwaatwaau anite uhpime unaapemiyuu kaa chiskahaakanuyich. 
ACT.5.11	Misiwe maak anichii umaamuuayimihaauch kaye kutakach awenichii kaa pehtahkwaau uyuu e chii ispayich naashch taapwe chii sechisuuch.
ACT.5.12	Mihchetu maamishkaach waapahtiiwewinh chii waapahtiiweuch kaye chii ihtuutamuch e maamishkaateyihtaakuniyikwaauh chekwaayuuh anichii apastalach anit aniyuu iinuu e ihtaayich. Misiwe maak anichii muush kaa maamuuayimihaatwaau chii nishtuwiyuuch maan anite Solomon upwaahchim kaa ishinihkaateyich. 
ACT.5.13	Kutakach maak awenichii chii sechisuuch chechii wiichewaatwaau mikw maak yaapach naashch chii chisteyimeuch. 
ACT.5.14	Yaapach maak etituu chii ati mihchetuuch aniyuu kaa tashitwaau anit aniyuu e peyakuminehiitutwaau, taapishkun naapeuch kaye iskweuch chii ati taapweyimeuch Jesus.
ACT.5.15	Anichii maak iinuuch wiyaapamaatwaau aniyuu Apastalh e ishi maamishkaach ihtiyich chii ituhtaheuch aniyuu kaa aahkusiyich anite meskanaahch ashpishimuwinihch maak tehtayechinikanihch e pimishiniyich, e iteyihtahkwaau aat mikw taauhukutwaawenich Peter e takaashtesiniyich chika chii miinuwaatisiyuuch. 
ACT.5.16	Mista mihchetu maak iinuuch chii takushinuuch, anite nanaahkuu ihtaawinihch e uhtuhtetwaau anit waaskaa Jerusalemihch, e peshuwaatwaau aweyuu kaa aahkusiyich kaye aniyuu aweyuu kaa piihchishkaakuyich machiahchaahkwa. Misiwe maak chii miinuwaachihaakanuyuuh.
ACT.5.17	Ekw an chisheayimiheuchimaau, ekw maak misiwe aniyuuh kaa wiichihiikut aniyuu Sadducee kaa ishinihkaataakanuyitwaauh chii uhteyimeuch aniyuu apastalh ekw kaa naanituu miskahkwaau taanite chechii uhchi chipihchihaatwaau. 
ACT.5.18	Chii maakuneuch ekw kaa piihtakahaatwaau anite chipahutuukamikuhch. 
ACT.5.19	Mikw maak aniyuu e ati tipiskaayich, Utipeyihchikeu utenchilam chii aapuhweyuu chishtuhkan anit chipahutuukamikuhch, ekw kaa wiiwiihtahaat aniyuu apastalh kaa itaat, 
ACT.5.20	“Maachiikw nete nituu ituhtekw chisheayimiheukamikuhch, che waawiihtamuwekuch misiwe awenichii uyuu kaa uskaayich pimaatisiiwiniyuu.” 
ACT.5.21	Anichii maak apastalach chii nihiihtaweuch uyuu kaa itikutwaau. Iskutak maak e ati petaapaniyich chii piihcheuch chisheayimiheukamikuhch, ekw kaa chihchi chiskutamaachetwaau.
ACT.5.21	Ekw an chisheayimiheuchimaau kaye aniyuu kaa wiichihiikut chii wiishaameuch aniyuu Jewa iinuuh kaa niikaanishkuwaayitwaauh misiwe maamuu chechii nishtuwiitwaau. Ekw kaa itishahwaatwaau aweyuu anite chipahutuukamikuhch chechii peshuwaakanuyich aniyuu apastalh anit e ihtaatwaau. 
ACT.5.22	Mikw maak iskutak tekushihkwaau anichii shimaakanishach anite chipahutuukamikuhch, namui uhchi miskaweuch aniyuu apastalh anite. Ekw kaau kaa chiiwetwaau anite kaa nishtuwiinaanuyich, kaa nituu wiihtahkwaau e itwetwaau, 
ACT.5.23	“Iskutak kaa takushiniyaahch nete chipahutuukamikuhch, misiwe tekash chii aataapishkahiikanuu, kaye anichii shimaakanishach kaa naanaakachihtaatwaau chii ihtaauch anit. Mikw maak iskutak kaa aapahuuchihtwaau anichii chishtuhkanihch, namui nuuhchi miskawaanaan awen chechii ihtaat anite piihtakamihch,” chii iteuch. 
ACT.5.24	Iskutak maak an kaa uchimaahkahtuwaat aniyuu shimaakanisha aniyuuh chisheayimiheukamikuyuu kaa naanaakachihtaayich, kaye maak anichii kaa niikaanapitwaau ayimiheuchimaauch piyehtahkwaau uyuu, chii miskaateyihtamihiikuuch taan kaa ispayiyich uyuuh apastalh. 
ACT.5.25	Ekw peyakw aweyuu kaa pechi nituwaapamikutwaau e itikutwaau, “Anichii naapeuch kaa maakunekuch, mekwaach chiskutamaacheuch anite chisheayimiheukamikuhch,” chii iteu. 
ACT.5.26	Ekw maak an shimaakanisha kaa uchimaahkahtuwaat, kaye aniyuu ushimaakanishiim kaa nituwaapamaatwaau aniyuu apastalh kaa peshuwaatwaau miin anite kaa nishtuwiinaanuyich. Chiyaam chii ituhtaheuch anite aniyuu apastalh wesh chii kushteuch aniyuu iinuu chechii nipahiikutwaau e pimushinaatahukutwaau.
ACT.5.27	Chii peshuweuch aniyuu apastalh kaa uhchishkuukaapuuhaatwaau anit kaa apishtamiitwaauh wiyaaskunichewiniyuu e ihtaayich. Ekw an chisheayimiheuchimaau kaa itaat, 
ACT.5.28	“Chichii ititinaan yaaitei ekaa miin chechii chiskutamaacheyekw Jesus utishinihkaasuwin. Taan kaa ihtiyekw maak. Misiwe anit Jerusalemihch chichii ishi chiskutamaachenaawaau, kaye chiwii ihtuutuunaan niyaan chechii ataameyimikuyaahch Jesus kaa nipahaakanuut,” chii iteu.
ACT.5.29	Peter kaye anichii kutakach apastalach chii nishkweushiheuch e itaatwaau, “Uste iteyihtaakun Chishemanituu chechii nanihiihtuwachiht ishpishaat kutak awen. 
ACT.5.30	Aniyuuh Chishemanituuh kaa atushkuwaatwaau aniyehkaanaanich aanische kuuhtaawiinuuch, eukw uu kaa wanishkaanaat Jesus an kaa nipahekw aashiteyaahtikuhch. 
ACT.5.31	Chishemanituu maak chii chisteyihtaakuheu Jesus unihiiwinihch itehche e chii apihaat, chechii uchimaawiyich kaye chechii pimaachihiiweyich, kaye chechii ihtuutawaat Israel iinuuh chechii kweskaatisiyich kaye chechii wepeyihtamuwaakanuyich umachihtwaawiniyuuh. 
ACT.5.32	Niyaan maak nitipaatuutenaan wesh nichii waapahtenaan uyuu kaa ispayihkwaau, ekw maak Kaa payehchisiyich Ahchaahkw aniyuu Chishemanituu kaa miyaat aweyuu kaa nanihiihtaakut kaye wiya wiihtamaacheu e taapwemakaniyich aniyuu kaa ispayiyich.”
ACT.5.33	Iskutak maak piyehtahkwaau uyuu anichii kaa nishtuwiitwaau an kaa niikaaniit chisheayimiheuchimaau kaye aniyuu kaa wiichihiikut chii mista chishuwaasuuch, ekw kaa kakweteyihtahkwaau chechii itwetwaau chechii nipahaakanuyich uyuu apastalh. 
ACT.5.34	Chii ihtaau peyakw Pharisee, e asitapit anit e apishtaakanuyich wiyaaskunichewiniyuu, Gamaliel e ishinihkaasut. Uu naapeu e chiskutamaachet ayimihewin wiishuwewiniyuu chii itaapatisuu, naashch maak chii chisteyimaakanuu. Chii uhpakaapuu anit aniyuu e nishtuwiinaanuyich, kaa itashuwaataat aniyuu apastalh chechii wiiwiyich pitamaa. 
ACT.5.35	Ekw Gamaliel kaa itaat aniyuu kaa nishtuwiitwaau, “Chiyawaau naapeutikw utah Israel kaa ihtaayekw, yaakwaamiikw taan waa ihtuutawekuch uchii naapeuch. 
ACT.5.36	Chichischisiitutawaawaau aa weskach naapeu Theudas kaa ishinihkaasut kaa takushinit e itwet naashch e chisteyihtaakusit, wiyesh maak newaau mitaahtumitanuu naapeu chii nuushunehukuu. Mikw maak chii nipahaakanuu, misiwe maak aniyuu kaa nuushuushkaakut paahpiiwe chii ihtaayuuh ekw maak aniyuu kaa ihtit namui shaash aapateyihtaakanuuyuu. 
ACT.5.37	Paatimaa maak Judas, an Galilee kaa uhchiit, chii takushin mekwaach kaa achimaakanuyich iinuu. Kaye wiya maak chii mihchetiyuu aweyuu kaa nuushuushkaakut, mikw maak kaye wiya chii nipahaakanuu kaye chii ascheyaamuhchaanuyuu aniyuu kaa nuushuushkaakut. 
ACT.5.38	Uu maak chiwii wiihtamaatinaawaau, ekaawii wiyesh ihtuutuwaahkuch uchii naapeuch apastalach kaa ishinihkaataakanuutwaau, wesh uchiskutamaachewinawaau kaye utaihtuwinawaau wiyawaau e ihtaatwaau wehchiimakaniikwe namui chineush chika uhchi aapateyihtaakanuuyuu. 
ACT.5.39	Mikw maak Chishemanituu e ihtaayich wehchipayiyikwe namui chika chii ashpashihaawaauch wesh muyaam wiya Chishemanituu e nishkuushtuwekw ekun chii ishinaakusiyekw.” Ekun kaa itwet Gamaliel.
ACT.5.40	Anichii maak naapeuch kaa nishtuwiitwaau chii pishichiheuch aniyuu Gamaliel uyuu kaa itweyich. Ekw kaa wiishaamaatwaau aniyuu apastalh, ekw kaa itwetwaau chechii papasistehwaakanuyich, kaye chii itashumeuch ekaa miin wiiskaat chechii waawiihtahkwaau Jesus utishinihkaasuwiniyuu, ekw kaa pachishtinaatwaau. 
ACT.5.41	Anichii maak apastalach chii chistuhteuch anit kaa nishtuwiyiich aniyuu kaa maamuupishtamiyich wiyaaskunichewiniyuu e sichiyesitwaau e chii tepicheyimikutwaau Chishemanituu chechii nanehkaateyimutwaau Jesus utishinihkaasuwiniyuu uhchi.
ACT.5.42	Ekw maak eshikum chiishikaau anite chisheayimiheukamikuhch kaye anite aweyuuh wiichiihch, yaapach chii chiskutamaacheuch kaye chii kacheskweuch Jesus Christ e aayimuumaatwaau, aniyuu Chishemanituu kaa pechi itishahwaayich.
ACT.6.1	Iskutak maak etituu e ati mihchetitwaau iinuuch e taapweyimaatwaau Jesus, anichii Jewa iinuuch Greek kaa ishi ayimitwaau chii machipayikahtaweuch aniyuu Jewa iinuu Hebrew kaa ishi ayimiyich e chii itwetwaau aniyuu kaa paahpeyakuyich iskweu anit e ihtaatwaau ekaa uhchi ishpish ashamaakanuyich miichimiyuu aniyuu kaa chii maatinamuwaakanuyich iskweu kaa peyakuyich eshikum chiishikaau. 
ACT.6.2	Ekw maak anichii niishushaap apastalach chii wiishaameuch misiwe aniyuu aweyuu kaa taapweyimaayich Jesus, ekw kaa itaatwaau, “Namui kuiskunaakun ekaa ayaashpishiyaahch chechii kacheskweyaahch Chishemanituu utayimuwin niyaan e naanaakachihtaayaach chechii miyu ashamaakanuutwaau anichii iskweuch kaa peyakutwaau. 
ACT.6.3	Chiyawaau niichishaanaanich, wiyaapamaahkuch niishwaashch naapeuch anit e tashiyekw anichii e miywaachimaakanuutwaau aniyuu uhchi e kuiskutaatisiitwaau kaye naashch e kachehtaaweyihtahkwaau kaye maak e saakaschineshkaakutwaau Kaa payehchisiyich Ahchaahkwa. Eukunich uchii che miihkwaau uyuu aapatisuwiniyuu e naanaakatuweyimaatwaau kaa paahpeyakuyich iskweu. 
ACT.6.4	Ekw maak niyaan che ishpishiyaahch chechii ayimihchikeyaahch kaye e kacheskweyaahch.”
ACT.6.5	Misiwe maak chii naheyihtamuch anit e tashitwaau aniyuu kaa itweyich aniyuu apastalh. Ekw kaa wiyaapamaatwaau Stephen. Stephen maak utaapwehtamuwin naashch chii suuhcheyihtaakuniyuu, kaye chii saakaschineshkaakuu Kaa payehchisiyich Ahchaahkwa. Kaye Philip chii wiyaapameuch kaye Prochorus, kaye Nicanor, kaye Timon, kaye Parmenas, ekw maak Nicolaus. Uu Nicolaus anite Antioch chii uhchiyuu wiya, aat maak ekaa Jewa uhchi itiskaanesit yaapach maak chii taapwehtam taan e ishi taapwehtamiyich Jewa iinuuh. 
ACT.6.6	Ekw maak anichii kaa taapwehtahkwaau kaa ituhtahaatwaau aniyuuh kaa wiyaapamaatwaau naapeu anite aniyuuh apastalh e ihtaayich. Ekw maak anichii apastalach kaa saaminaatwaau kaye kaa ayimiheshtamuwaatwaau aniyuu naapeuh.
ACT.6.7	Chishemanituu maak utayimuwin chii mishihtepayiniyuu. Wetaach mihchetu iinuuch anit Jerusalemihch kaa ihtaatwaau chii taapwehtamuch, kaye mihchetu ayimiheuchimaauch chii taapwehtamuch kaye chii nanihiihtamuch miywaachimuwiniyuu.
ACT.6.8	Stephen maak an awen kaa saachischineshkaakut Chishemanituu ushaweyihchichewiniyuu kaye usuuhkaatisiiwiniyuu chii iteyihtaakusuu, chii ihtuutam maak nanaahkuu maamishkaach chekwaayuuh kaye nanaahkuu chii ishi maamishkaach waapahtiiweu anit iinuu e ihtaayich. 
ACT.6.9	Chii ihtaauch naapeuch ekaa uhchi naheyimaatwaau Stephen, anichii anite kaa chii ishi naachayimihaatwaau aniyuu Jewa ayimiheukamikuyuu kaa aapihkunaakanuutwaau naapeuch, kaa ishinihkaateyich. Nanaahkuu ihtaawinihch chii uhchiyuuch Cyrene ekw maak Alexandria kaa ishinihkaateyikwaauh. Kutakach maak anite Cilicia ekw maak Asia aschiihch chii uhchiyuuch. Eukun maak uyuuh naapeu kaa machipayikahtaakut Stephen. 
ACT.6.10	Namui maak uhchii nishkuushihiikuu uyuuh Stephen wesh Kaa payehchisiyich Ahchaahkwa chii miikuu kachehtaaweyihtamuwiniyuu chechii kaschihut e ayimit. 
ACT.6.11	Ekw maak chiimuut kaa aapachihaatwaau naapeuh chechii nanatayaachimaayich Stephen e itwetwaau, “Nichii pehtawaanaan Stephen e papaashtaamaat Moses ekw maak Chishemanituuh.” 
ACT.6.12	Uyuu maak e chii ihtitwaau chii ihtuutaweuch aniyuu kaa niikaanapiitwaauh kaye kaa chiskutamaacheyitwaauh wiishuwewiniyuu kaye iinuuh chechii chishuwaahiikutwaau aniyuu Stephen. Anichii maak kaa niikaanapitwaau chii itashuweuch chechii maakunaakanuyich Stephen kaye chechii ituhtahaakanuyich anite e nishtuwiyich aniyuuh kaa maamuupishtamiyich wiyaaskunichewiniyuu. 
ACT.6.13	Kaye chii wiishaameuch naapeuh chechii nitawiin itaachimaayich Stephen anit e nishtuwiinaanuyich. Chii itweyuuh maak, “Uu naapeu, namui chipihtuweu e mamaayeyihtahk uyuu maauch kaa payehkaniyich kaye aniyuu wiishuwewiniyuu Chishemanituu kaa miyaayich aniyaanaa Moses. 
ACT.6.14	Wesh nichii pehtawaanaan e itwet, uyuuh Jesus, Nazareth kaa uhchiyich che wanaachihtaayich uyuu Jewa ayimiheukamikuyuu, kaye maak che kwestinahk aniyuuh Jewa iinuu ihtuwinh aniyaanaa Moses kaa itashuwekupane che ihtuutaakanuyikwaauh.” Eukw uyuu kaa itaachimutwaau anichii naapeuch. 
ACT.6.15	Misiwe maak anichii anit kaa maamuupishtahkwaau wiyaaskunichewiniyuu naashch chii kanuwaapameuch Stephen e waapahtamuwaatwaau utaashtamuhkuyuu mwehch enchil utaashtamuhkw e ishinaakuniyich.
ACT.7.1	Ekw maak an chisheayimiheuchimaau kaa kakwechimaat Stephen e itaat, “Taapweuch aa taan e itaachimiskwaau.”
ACT.7.2	Ekw Stephen kaa itaat, “Niichishaanitikw kaye uhtaawiimaautikw. Pechi nituhtuukw. Chishemanituu kaa chisteyihtaakusit chii nuukushiishtaweu weskach aniyaa kuuhtaawiinuuh Abraham mekwaach kaa wiichiyich anite Mesopotamia aschiihch, eshkw ekaa Haran kaa ishinihkaateyich ihtaawiniyuu uhchi ishi aahtucheyich. 
ACT.7.3	Chii itikuu maak Chishemanituu aniyaa Abraham,
ACT.7.3	Nakasich chiwaahkumaakanich kaye nakatah an aschii anit wehchiyin. Che ituhteyin anite an aschii che waapahtiitaan. 
ACT.7.4	Ekw maak aniyaa Abraham kaa nakatahk aniyuu aschiiyuu Chaldea kaa ishinihkaateyich ekw kaa nituu wiichit anite Haran kaa ishinihkaateyich ihtaawiniyuu. Iskutak maak kaa nipiyich aniyaa Abraham uhtaawii, Chishemanituu chii ihtuutaakuu ute chechii ishi aahtiskatahk ute uu anuhchiish wehchiyekw. 
ACT.7.5	Namui maak uhchi miikuu aniyuu aschiiyuu chechii tipiyeusiit, namui mechim apishiish uhchi miikuu chechii tipiyeusiit. Mikw maak Chishemanituu chii ashuu miikuu aniyuu aschiiyuu eshkw chechii tipiyeusiit kaye aniyuuh aanische utawaashiim che tipiyeusiyich. Uyuu maak kaa ishi ashuu miyaakanuut aniyaa Abraham eshkw namui uhchi ayaaweu awaasha. 
ACT.7.6	Maauyuu maak kaa itikut Abraham, Chishemanituuh,
ACT.7.6	‘Chitawaashiimach kaye maak utawaashiimuwaau chika wiichuuch anite maaniteu aschiiyuu ekute anite che nanehkaateyimutwaau. Chika aapachihaakanuuch kaye chika nanehkaachihaakanuuch newaau mitaahtumitanuu pipun ishpish. 
ACT.7.7	Mikw maak aniyuu iinuuh nanaahkuu e itiskaanesiyich kaa aapachihiikutwaau nika waweshihaayuuh. Iskutak maak newaau mitaahtumitanuu pipun miyaaupayihche, chika nakatamuch aniyuu aschiiyuu anit kaa nanehkaateyimutwaau e aapachihaakanuutwaau ekw maak che pechi nuuchiishtuutwaau utah uu aschii mekwaach anuhchiish kaa niipuuyin.”
ACT.7.8	Ekw Stephen miin kaa ati itwet, “Ekw maak Chishemanituu kaa usihtuwaat aniyaa Abraham niskumuwiniyuu, uu maak niskumuwin chechii uhchi nuukuhtaakanuuhch, chii chischinuwaachishwaakanuuch naapeshach. Ekw maak aniyaa Abraham kaa chischinuwaachishwaat ukusisa Isaac iskutak yaanaaneu chiishikaau kaa ishpish pimaatisiyich. Isaac maak eukw uyuu Jacob kaa uhtaawiyit. Jacob maak chii niishushaapuyuu ukusisa. Eukunich uchii niishushaap kaa chisteyihtaakusitwaau chitaanische uhtaawiinuuch.”
ACT.7.9	“Peyakw maak aniyuu Jacob ukusisa Joseph chii ishinihkaasuyuuh. Aniyuu maak kutak ukusisa Jacob, chii uhteyimeuch aniyuu wiichishaanawaau Joseph. Chii ataawaacheuch aniyuu wiichishaanawaau chechii aapachihaakanuyich anite Egypt kaa ishinihkaateyich aschiiyuu. Mikw maak Chishemanituuh chii wiicheukuu Joseph. 
ACT.7.10	Chii wiichihiikuu maak anit mekwaach naashch e aayimaniyich e ihtaat. Iskutak maak Joseph kaa uhchishkuukaapuushtawaat aniyuu chisheuchimaau Pharaoh kaa ishinihkaataakanuyich anite Egypt kaa ihtaayich, Chishemanituu chii miikuu Joseph kachehtaaweyihtamuwiniyuu kaye chii ihtuutaakuu chechii miyeyihtaakusit. Chii miyeyimikuu maak Pharaoh, ekw kaa uchimaauhiikut anit aniyuu ihtaawiniyuu kaa uchimaaututamiyich kaye aniyuu misiwe taan e ishi tipiyeusiyich chii miikuu chechii naanaakachihtaayich.”
ACT.7.11	“Chek maak chii nuuhtepayuu miichim misiwe anit Egypt kaye Canaan aschiihch. Anite maak Canaan aschiihch ekute kaa ihtaayitwaauh Joseph uhtaawii kaye wiichishaanh. Naashch e chii nanehkaateyimutwaau awenichii. Jacob kaye aniyuu ukusisa anichii chitaanische uhtaawiinuuch namui mitun uhchi miskamuch miichimiyuu. 
ACT.7.12	Iskutak maak piyehtahk Jacob e ihtakuniyich miichimiyuu anite Egypt e chii chiskashtaakanuyikupane, chii itishahweu anite aniyuu ukusisa. Eukw uyuu niishtam kaa ituhtetwaau anite. 
ACT.7.13	Miin maak kaa ituhtetwaau anite Egypt ekw kaa chischeyihtaakuhut Joseph aniyuu wiichishaan e ihtaayich. Ekut maak Pharaoh kaa uhchi chischeyimaayich aniyuuh Joseph wiichishaaniyuuh. 
ACT.7.14	Ekw Joseph kaa wiishaamaat aniyuu uhtaawii kaye misiwe uwaahkumaakaniyuu chechii pechi ihtaayich anite Egypt. Niishwaashumitanuu niyaayin chii tashiyuu maak uyuuh uwaahkumaakanh. 
ACT.7.15	Ekw Jacob kaa ituhtet anite Egypt, ekute maak chek kaa puunipimaatisiit kaye aniyuu misiwe ukusisa ekute kaye wiyawaau chek kaa puunipimaatisiitwaau. 
ACT.7.16	Iskutak maak kaa nipitwaau aniyuuh wiiyuuwaauh anite Shechem kaa ishinihkaateyich ihtaawiniyuu ekute kaau kaa ituhtataakanuyikwaau. Ekw anite kaa chiskashtaakanuyikwaauh anite aniyuu chiipaikamikuyuu aniyaa Abraham niyaakan kaa chiishiihkamikupane anite pechi weskach. Hamor utiiniimiyuu e chii ataamikut uyuu chiipaikamikuyuu.”
ACT.7.17	“Chek maak chii utihchipayuu chechii ihtuutahk Chishemanituu aniyuu taan kaa itaat Abraham cheshtinaash che ihtuutamuwaat. Shaash maak naashch chii mihchetuuch awenichii anite Egypt Abraham e ihtaayich e chii uhchi aanische pimaatisiitwaau. 
ACT.7.18	Kutak maak chisheuchimaau chek chii tipeyihchicheu anit Egypt ekaa uhchi chischeyimaakupane aniyuu Joseph. 
ACT.7.19	Uu maak chisheuchimaau naashch chii maayeyimeu aniyehkaanaan chiwaahkumaakanuu, chii ihtuutaweu mistahii chechii nanehkaachihaakanuyich kaye chii itashuwaateu wiiwiitamihch chechii nakataakanuwiyich utawaashiimiyuu chechii nipiyich anite.”
ACT.7.20	“Ekut maak uu mekwaach uu kaa ispayihch naapesh chii pimaatisiyuu Moses e ishinihkaasut, naashch e chii miyunaakusit. Nishtu piisim maak chii ishpish kanuweyimaakanuu anite uhtaawii e ihtaayich. 
ACT.7.21	Iskutak maak kaa kaayaakanuut Moses anite wiiwiitamihch Pharaoh utaanisiyuu chii miskaakuu, chii utinikuu, ekw kaa kanuweyimikut aniyuu ishkwesha kaye kaa nihtaauchinikut muyaam wiya tipiyeu ukusisa e chii ihtuutaakut. 
ACT.7.22	Misiwe maak chii ishi chiskutamuwaakanuu Moses Egypt iinuu ukachehtaaweyihtamuwiniyuu. Wetaach naashch chii kaschihuu e ayimit kaye chekwaayuu e ihtit.”
ACT.7.23	“Iskutak maak kaa nemitanuu puneshit Moses ekw kaa iteyihtahk chechii nitawaahaat taan e ihtuutawaakanuyich wiich israel iinuuh. 
ACT.7.24	Chii waapameu maak peyakw aniyuu Israel iinuu e nanehkaachihiikuyich Egypt iinuu. Ekw kaa nituu naatamuwaat kaa nipahaat aniyuu Egypt iinuu. 
ACT.7.25	Uyuu e chii ihtit chii iteyihtam aniyuu tipiiweu utiiniim che nisituhtamiyich Chishemanituu che aapachihiikut chechii wiihkuchihaat, mikw maak namui uhchi nisituhtamiyuu. 
ACT.7.26	Miin maak wiyaapaniyich, Moses chii naateu niishu Israel iinuu e maasihiituyich, ekw kaa wii chipihchihaat. Ekw kaa itaat, ‘Nituhtuukw maa, taapishkun chiwiichishaanihtunaawaau chekwaan wehchi maasihiituyekw.’ ”
ACT.7.27	“An maak kaa chihchipayihtaat e maasihiitutwaau aniyuuh wiichishaan chii kuhkuneu aniyuu Moses. Ekw kaa itaat,
ACT.7.27	‘Awen kaa itahiisk chechii uchimaahkahtuuyaahch maak chechii wiyaaskuniyaahch. 
ACT.7.28	Ekun aa waa ihtuutawiyin taan kaa ishi ihtuutuwat utaakushiyich an Egypt Iinuu kaa nipahiit.’ 
ACT.7.29	Iskutak maak piyehtahk uyuu Moses, chii ushimuu anit Egypt aschiihch uhchi, ekw anite Midian aschiihch kaa nituu ihtaat e maaniteut. Ekute kaa wiichit kaye ekute kaa pimaatisiyich niishu ukusisa.”
ACT.7.30	“Iskutak maak nemitanuu pipun kaa ihtaat Moses anite Midian aschiihch, peyakwaau e chiishikaayich chii ihtaau anite pakwaatiskamikaahch, peshuch anite wachiyuu Sinai kaa ishinihkaateyich. Chii waapahtam e wiihkuyepayiyich anit e piskukaapuyikwaau niipisiyaahtikw, ekute maak anite kaa uhchi nuukushiishtaakut enchil. 
ACT.7.31	Iskutak maak Moses kaa waapahtahk uyuu naashch chii kushkupayuu. Ekw kaa naatahk aniyeyuu e piskukaapuyikwaau niipisiyaahtikw peshuch chechii kanawaapahtahk. Chii pehtaweu Utipeyihchikeu e uhchi ayimiyich anit uhchi e itweyich, 
ACT.7.32	‘Eukw niya Uchishemanituumiwaau, aniyehkaanaanich aanische chiwaahkumaakanich Abraham, Isaac ekw maak Jacob.’ Iskutak Moses piyehtawaat uyuu e itweyich chii nanamipayuu e ishpish sechisit, namui uhchi wii kanawaapahtam aniyuu kaa ishkwaateyich.”
ACT.7.33	“Ekw kaa itikut miin Utipeyihchikeu,
ACT.7.33	‘Manah chimaschisinh, wesh anit an kaa niipuuyin payehkan an aschii. 
ACT.7.34	Mitun nichii waapamaauch taan e ishpish nanehkaateyimutwaau nitiiniimach anite Egypt. Nipehtawaauch e maamaatuwetwaau ekw maak tekushiniyaan chechii wiihkuchihiikwaau. Aashtam maak, miin chika itishahuutin anite Egypt.’ ”
ACT.7.35	“Chii aatuweyimeuch maak Israel Iinuuch uyuu Moses e chii itaatwaau, ‘Awen kaa itahiisk chechii uchimaahkahtuuyaahch kaye chechii wiyaaskuniyaahch.’ Eukw maak uyuuh yaapach kaa itishahwaat Chishemanituu chechii uchimaamitwaau kaye chechii wiihkuchihiikutwaau. Chishemanituu chii ayimiheu Moses aniyuu enchil e chii aapachihaat anite uhchi kaa piskukaapuyikwaau niipisiyaahtikw. 
ACT.7.36	Eukw maak uu Moses kaa pechi wiiwiihtahaat aniyuu iinuu anite Egypt uhchi. Chii maamishkaach ihtuu maak anite Egypt kaye anite Mihkwaakamiihch kaye nemitanuu pipunh chii maamishkaach ihtuu anite pakwaatiskamikaahch. 
ACT.7.37	Eukw uu Moses kaa itaakupane aniyuu iinuu anite Israel kaa uhchiyich,
ACT.7.37	Chishemanituu chika itishahamaakuwaau aweyuu che uchischiwehiichesuyich muyaam niya kaa ishi pechi itishahuut, utah maak e uhchiyekw chika uhchiyuuh. 
ACT.7.38	Eukw uu Moses chii ihtaau kaye wiya anite pakwaatiskamikaahch mekwaach kaa ihtaatwaau anite anichii weskach chitiiniiminuuch. Kaye maak chii ihtaau anite Sinai wachiihch Sinai anit kaa ayimihiikut enchil. Wiya Moses chii miyaakanuu chechii aashuuwiihtamaatahkw Chishemanituu utayimuwiniyuu an ekaa wiiskaat che puunipayihch.”
ACT.7.39	“Mikw maak anichii aanische chiwaahkumaakanuuch yaapach namui uhchi nituhtaweuch kaye namui uhchi aapateyimeuch, uste chii iteyihtamuch miin kaau chechii chiiwetwaau anite Egypt aschiihch. 
ACT.7.40	Chii iteuch maak aniyuu Aaron,
ACT.7.40	‘Ushihtamuunaan manituuhkaanich chechii niikaanihtahaakanuutwaau anite e ituhteyaahch, wesh namui nichischeyimaanaan taan e ispayit Moses, an kaa wiihkuchihiyimiht anite Egypt uhchi.’ 
ACT.7.41	Ekut maak kaa ati ushihaatwaau manituuhkaan mwehch mistusush e ishinaakusiyich ekw kaa machishtawehamuwaatwaau aniyuu manituuhkaan kaye kaa makushetwaau aniyuu uhchi e chii ushitamaasutwaau aniyuu manituuhkaan. 
ACT.7.42	Ekw maak Chishemanituuh kaa nakatikutwaau, kaa pachishtinikutwaau chechii uchihchiihkunapishtuwaatwaau achahkusha. Chii masinahamuch Chishemanituu umasinahiikaniihch aniyehkaanaanich uchischiwehiichesuuch e chii itweyikupanenh Chishemanituu,
ACT.7.42	Chiyawaau Israel iinuuch, nemitanuu pipun chichii nipahaawaauch awesiisach e machishtawehamaayekw, mekwaach anite pakwaatiskamikaahch kaa ihtaayekw, namayeu maak niya kaa ihtuutamuuyekw uu. 
ACT.7.43	Chichii papaamuwatenaawaau chimanituuhkaanawaau Molech umaahkiim kaye aniyuu utachahkushim kaa ushihtamuwekw an chimanituuhkaanawaau Rephan. Eukunich uchii manituuhkaanich kaa ushihekuch chechii uchihchiihkunapishtuwekuch. Ekw maak che ihtuutaatakuch paashich Babylonihch chechii ituhtahiikuyekw anite che chipahukuyekw.
ACT.7.43	Eukw uyuu kaa itisinahiichetwaau uchischiwehiichesuuch e chii itweyich Chishemanituu.”
ACT.7.44	“Ekw uu miin che wiihtamaatakuch, anichii pechi aanische chiwaahkumaakanuuch anite pakwaatiskamikaahch kaa chii ihtaatwaau, chii ayaauch ayimiheumaahkiyuu anit e ihtaayich Chishemanituu. An maak ayimiheumaahkii mwehch kaa itaat Chishemanituu Moses che ishihtaayich ekun kaa ishihtaakanuyich. 
ACT.7.45	Mihchetu pipun maak anichii aanische chiwaahkumaakanuuch chii ayaauch aniyuu ayimiheumaahkiyuu e chii aashuumiyaakanuutwaau. Chii petaauch aniyuu ayimiheumaahkiyuu iskutak kaa wiichewaatwaau aniyaa Joshua kaa piihchetwaau aniyuu aschiiyuu anit Chishemanituu kaa uhchi chihchitishahwaat iinuu anit kaa ihtaayich. Chineush anite ishi niishtamihch chii ihtakun an maahkii. Eshkw chii aapatan uu ayimiheumaahkii uskach kaa chisheuchimaaut aniyaa David. 
ACT.7.46	Chishemanituu maak chii naheyihtam taan kaa ishi pimaatisiyich aniyaa chisheuchimaau David. Uu maak David chii kakwechimeu Chishemanituu e chii itaat, ‘Chika pachishtin aa chechii ushihtamaataan ayimiheukamikw, chiya aniyaa Jacob kaa uchishemanituumitutaask.’ 
ACT.7.47	Mikw maak namayeu aniyaa chisheuchimaau David kaa miyaakanuut chechii ushihtaat aniyuu Chishemanituu utayimiheukamikuyuu, aniyaa chisheuchimaau Solomon eukw an kaa ushihtaat.”
ACT.7.48	“Mikw maak Chishemanituu maauch kaa chisteyihtaakusit namui wiichuu anite ayimiheukamikuhch iinuu e chii ushihtaayich. Eukw uyuu kaa itashtaat an peyakw uchischiwehiichesuu e chii itweyikupanenh Chishemanituu,
ACT.7.49	Utipeyihchikeu iteu, ‘Kihchikiishikuhch e uhchi uchimaawiyaan, uu maak aschii mwehch e apishaashich tehtapuun nititeyihten anit chechii tehtashtaayaan nisith. Taan maak chipaa chii ishinaakuhtaanaawaau ayimiheukamikw anit chechii aasteyeskusiyaan. 
ACT.7.50	Namui aa niya nuuhchi ushihtaan misiwe chekwaan,’ chii itweu Chishemanituu.”
ACT.7.51	Stephen etituu kaa ati itwet, “Chischisitaau maa, aniyuu taan kaa ishpish suuhchishtikwaanetwaau aniyehkaanaanich weskach chiwaahkumaakanuuch ekun mwehch kaye chiyawaau e ishpish suuhchishtikwaaneyekw. Ekaa taapwehtamekw anite chitehiiwaahch, kaye ekaa wii nituhtamuwekw Chishemanituu utayimuwin. Mwehch aniyehkaanaanich chiwaahkumaakanuwaauch e iteyihtaakusiyekw ekaa uhchi wii nanihiihtuwaatwaau Kaa payehchisiyich Ahchaahkwa. 
ACT.7.52	Aniyehkaanaanich weskach chiwaahkumaakanuwaauch, misiwe uchischiwehiichesuuh chii nanehkaachiheuch. Kaye chii nipaheuch aniyehkaanaanh kaa pechi niikaan wiihtamiitwaau che takushiniyich aniyuu Ukuiskutaatisiiu kaa ishinihkaasuyich. Eukw maak uu kaa wiyesipachishtinekw kaye kaa nipahekw. 
ACT.7.53	Enchilich chichii petwaakuwaauch Chishemanituu uwiishuwewiniyuu mikw maak namui yaapach kuuhchi nanihiihtamuwaanaawaau.”
ACT.7.54	Iskutak maak anichii kaa nishtuwiitwaau kaa pehtawaatwaau aniyuu Stephen uyuu e itweyich, chii mistachishuwaahiikuuch. 
ACT.7.55	Mikw maak Stephen e saakaschineshkaakut Kaa payehchisiyich Ahchaahkwa chii tastasaapuu anite kihchikiishikuhch ishi, ekw kaa waapahtamuwaat Chishemanituu uchisteyihtaakusuwiniyuu kaye kaa waapamaat Jesus e niipuyich anite Chishemanituu unihiiwiniihch. 
ACT.7.56	Chii iteu maak Stephen, “Kanawaapahtamukw maa, niwaapahten kihchikiishikw e aapahiipayihch kaye niwaapamaau Iinuu Ukusisa e niipuut anite Chishemanituu unihiiwiniihch itehche.”
ACT.7.57	Chii chipunamuch uhtaukaawaauh e aashkwetwaau anichii kaa pehtawaatwaau uyuu e itweyich. Ekw misiwe maausikw kaa ispahiitutwaau anite e ihtaayich. 
ACT.7.58	Ekw kaa wiiwiitishihwaatwaau anit aniyuu ihtaawiniyuu ekw kaa wii nipahaatwaau e paahpimusinaatahwaatwaau. Anichii maak kaa pehtawaatwaau taan kaa itweyich Stephen chii nakatamuch utakuhpiwaauh chechii naanaakachihtaayich uschiniichuu Saul e ishinihkaasuyich. 
ACT.7.59	Chii paahpimusinaatahweuch maak yaapach aniyuu Stephen aat mekwaach e tepwaataayich Utipeyihchikeu e itweyich, “Utipeyihchikeu Jesus, utin nitahchaahkw.” 
ACT.7.60	Stephen chii niipiskuupuu, e taachikwemaatuut e itwet, “Utipeyihchikeu, wepeyihtamuuch umachihtwaawinawaau.” Uyeyuu kaa ihtuutuutwaau ekaawii kata wii maahtakushkaakuuch. Eukw uyuu kaa itwet, ekw maak kaa nipit.
ACT.8.1	Saul maak chii miyeyihtam e chii nipahaakanuyich Stephen.
ACT.8.1	Aniyuu maak e peyakuniyich e chiishikaayich anichii umaamuuayimihaauch anite Jerusalemihch ekut kaa uhchi chihchi nanehkaachihaakanuutwaau. Eukw uyuu wehchii nakatahkwaau Jerusalemiyuu ekw anite Judeahch ekw anite Samariahch kaa nituu wiichitwaau. Mikw anichii apastalach ekut yaapach kaa ihtaatwaau wiyawaau anit Jerusalemihch. 
ACT.8.2	Pasch maak e ayimihewaatisiitwaau naapeuch chii nituu nahiihkuweuch Stephen, suuhk e maatutwaau.
ACT.8.3	Saul maak chii wii wanaachiheu umaamuuayimihaauh. Misiwe waaskaahiikan chii piihcheu, e wiiwiitaapaataat aniyuu kaa taapwehtamiitwaau, taapishkun iskweu kaye naapeu, chechii nituu chipahwaakanuyich.
ACT.8.4	Anichii maak kaa taapwehtahkwaau kaa ushimutwaau Jerusalemihch, misiwe chii papaaituhteuch e waawiihtahkwaau miywaachimuwiniyuu. 
ACT.8.5	Philip maak, chii ituhteu ihtaawiniyuu anite Samaria aschiihch e ihtakuniyich. Ekw kaa waawiihtamuwaat aniyuu iinuu, Jesus, e aawiyich Christ. 
ACT.8.6	Ekw anichii iinuuch iskutak kaa pehtawaatwaau e ayimiyich kaye e waapahtamuwaatwaau maamishkaach chekwaayuu e ihtuutamiyich naashch suuhk chii wii nituhtaweuch. 
ACT.8.7	Machiahchaahkuch suuhk e tepwetwaau chii pechi wiiwiyuuch mihchetu aweyuu e ihtaayich aniyuu e chii piihchishkuwaatwaau. Anichii maak ekaa kaa nisitusitwaau, kaye anichii kaa maaschisitwaau, chii miinuwaachihaakanuuch. 
ACT.8.8	Chii mistamuuchicheyihtaakanuu maak anit an ihtaawin.
ACT.8.9	Anit maak an ihtaawin chii ihtaau naapeu Simon e ishinihkaasut e chii maamaahtaawaatisiit. Shaash maak weshkachiishiish anichii Samaria iinuuch chii miskaateyimeuch taan e ihtiyich aniyuu naapeu. Kaye chii itaachimisuu an Simon chihchiwe awen e aawit. 
ACT.8.10	Misiwe maak awen chihchiwe kaa iteyihtaakusit kaye nuuhtaash kaa iteyihtaakusit anit ihtaawinihch naashch chii nituhtaweuch aniyuu Simon, ekw anichii iinuuch chii iteuch e aayimuumaatwaau aniyuu Simon, “Uu naapeu, ayaau maamaahtaawaatisiiwiniyuu Chishemanituu e ihtaayich e uhtinahk. Eyuu chii iteyimeuch eukun e aawiyich Chishemanituu kaa pechi itishahwaat aniyuu uhchi e maamaahtaawaatisiyich.” 
ACT.8.11	Naashch chii nituhtaakuu aniyuu iinuuh wesh shaash weskach chii miskaateyihtamiheu aniyuuh iinuuh e maamaahtaawaatisiit. 
ACT.8.12	Iskutak maak Philip kaa takushiniyich e waawiihtamaakutwaau miywaachimuwiniyuu, e tipaachimaat Jesus Christ kaye Chishemanituu uchisheuchimaawiniyuu e aayimuutamiyich, chii taapwehtaweuch, taapishkun maak naapeuch kaye iskweuch chii siikahaahtuwaakanuuch. 
ACT.8.13	An maak Simon kaa maamaahtaawaatisiit chii taapwehtam kaye wiya kaye chii siikahaahtuwaakanuu. Ekw maak muush kaachii papaawiichewaat aniyuu Philip, chii miskaateyihtam kaye taan kaa ishi maamishkaach waapahtahk.
ACT.8.14	Iskutak maak anichii apastalach anite Jerusalemihch kaa ihtaatwaau, piyehtahkwaau aniyuu iinuu anite Samaria kaa ihtaayich e taapwehtamiyich Chishemanituu utayimuwiniyuu, chii itishahuweuch Peter ekw maak John anite. 
ACT.8.15	Iskutak maak tekushihkwaau anite, chii ayimiheshtamuweuch aniyuu kaa taapwehtamiitwaauh chechii ayaawaayich Kaa payehchisiyich Ahchaahkwa. 
ACT.8.16	Wesh eshkw namui uhchi ayaaweuch Kaa payehchisiyich Ahchaahkwa. Mikw chii siikahaahtuwaakanuuch Utipeyihchikeu Jesus utishinihkaasuwiniyuu uhchi. 
ACT.8.17	Ekw maak Peter kaye John kaa saaminaatwaau aniyuu iinuuh, ekw maak kaa ayaawaayich Kaa payehchisiyich Ahchaahkwa.
ACT.8.18	Iskutak Simon wiyaapamaat e ayaawaayich Kaa payehchisiyich Ahchaahkwa aniyuu apastalh kaa saaminaayich, chii wii miyeu shuuliyaayuu aniyuu Peter ekw maak John, 
ACT.8.19	e itaat, “Pechi miikw uu suuhkaatisiiwin, ekw maak mikw awen e saaminak che ayaawaat Kaa payehchisiyich Ahchaahkwa.”
ACT.8.20	Ekw Peter kaa itaat, “Chika wanaatisiin kaye chishuuliyaam kata wanaatan e iteyihtamuwane shuuliyaau chechii aapachihtaayin chechii utinamut Chishemanituu umiiwewin. 
ACT.8.21	Namui chika chii wiichaapatisiiminaan, wesh namui kuiskunaakun chipimaatisiiwin anite Chishemanituu e ihtaat. 
ACT.8.22	Puuniih uu taan e ishi machi maamituneyihtaman, maawii chika wepeyihtamaakw Utipeyihchikeu nitutamuute. 
ACT.8.23	Wesh niwaapahten naashch e ayaayin uhteyihtamuwin, kaye chimachihtwaawin e maamaahchikunikuyin,” chii iteu Peter aniyuu Simon kaa maamaahtaawaatisiyich.
ACT.8.24	Ekw Simon kaa itaat aniyuu Peter ekw maak John, “Ayimihaahkw Utipeyihchikeu ekaa chechii utihtahukuyaan uu kaa itweyekw.”
ACT.8.25	Iskutak maak Peter ekw maak John kaa chiishi waawiihtamuwaatwaau aniyuuh iinuuh anit ihtaawinihch kaa ihtaayich taan e ishi chischeyimaatwaau Utipeyihchikeu Jesus, kaye e waawiihtamuwaatwaau miywaachimuwiniyuu ekw kaa chiiwetwaau anite Jerusalemihch. Mekwaach maak e ati pimuhtetwaau chii waawiihtamuch miywaachimuwiniyuu anite nanaahkuu ihtaawinh anite Samaria aschiihch kaa ihtakuniyikwaauh.
ACT.8.26	Peyakwaau Utipeyihchikeu chii itashumeu enchil chechii ayimihaayich Philip, chechii itaayich, pisikuuh maa anite shaawinihch che ishi chistuhteyin paatish utihtamane an meskanuu Jerusalemihch anite ishi Gazahch kaa itamuhch. An maak meskanuu pakwaatiskamikaahch chii pimishimuu. 
ACT.8.27	Tiiwehch maak chii chistuhteu Philip, kaa nachishkawaat yuunik Ethiopia e ishi chiiweyich, anite jerusalemihch e uhtuhteyich e chii nituu naachayimihaaikupanen anite, naashch maak chii chisteyihtaakusiikupanen uyuu naapeu. Uu maak yuunik chii naanaakachihtaaweu Ethiopia chisheuchimaaskweu ushuuliyaamiyuu kaye uchekwaanimiyuu. Anite maak Ethiopiahch Candace chii ishinihkaataakanuu awen e chisheuchimaaskweut. 
ACT.8.28	Uu yuunik Ethiopia e ishi chiiwepayit tihtipitaapaanaaskuhch e apit, mekwaach maak aniyuu e pimipayit chii ayimihtaau aniyuu masinahiikaniyuu kaa masinahamiyich aniyaa uchischiwehiichesuu Isaiah. 
ACT.8.29	Ekw maak Kaa payehchisiyich Ahchaahkw kaa itaat aniyuu Philip, “Peshuch naash an tihtipitaapaanaaskuhch kaa pimipayit.” 
ACT.8.30	Philip kaa ispahtaat anite aniyuu naapeu e ihtaayich. Kaa pehtawaat aniyuu naapeu e ayimihtwaasuyich aniyuu masinahiikaniyuu uchischiwehiichesuuh Isaiah kaa masinahamiyich. Ekw Philip kaa itaat, “Chinisituhten aa an masinahiikan kaa ayimihtaayin.” 
ACT.8.31	Ekw kaa itikut, “Ttaanite chechii uhchi nisituhtamaan paatish awen pechi chiskutamuute.” Ekw kaa wiishaamaat aniyuu Philip chechii pechi wiitapimikut. 
ACT.8.32	Chii ayimihtaau Chishemanituu utayimuwiniyuu anit kaa itashteyich,
ACT.8.32	Mwehch maanishchaanish ekaa chistut e nituu nipahaakanuut chii ishinaakusuu, mwehch e apishiishit maanishchaanish ekaa kaa chistut e manituweshwaakanuut, ekun kaa ishinaakusit, namui wiyesh uhchi itweu. 
ACT.8.33	Chii maayeyimaakanuu, kaye namui kuiskw uhchi ishi wiyaaskunaakanuu. Namui chika uhchi ayaaweu awaasha wesh chika puunipayuu e pimaatisiit utah aschiihch.
ACT.8.33	Eukw uyuu kaa itashteyich kaa ayimihtaat an naapeu.
ACT.8.34	Ekw kaa kakwechimaat aniyuu Philip e itaat, “Pechi wiihtamuu maa, aweyuu kaa aayimuumaat uu uchischiwehiichesuu, wiya aa chii aayimuumisuu maak kutak aweyuu kaa aayimuumaakwe.” 
ACT.8.35	Ekw Philip kaa wiihtamuwaat aniyuu naapeu miywaachimuwiniyuu Jesus e aayimuumakanuyich, anite e uhchi chihchipayihtaat aniyuu taan kaa ishi ayimihtaayich Chishemanituu utayimuwiniyuu. 
ACT.8.36	Mekwaach maak e ati pimipayihaakanuutwaau tihtipitaapaanaaskuhch chii utihtamuch anit e ihtakuniyich nipiiyuu, ekw an naapeu kaa itwet, “Mwaan nipii, chekwaan che chipihchihiikuyaan e nituweyihtamaan chechii siikahaahtaakuyaan.” 
ACT.8.37	Philip maak chii iteu, “Taapwe tiyaapweyimaaute Jesus, chika chii siikahaahtaakuun.” Ekw an naapeu kaa itwet, “Nitaapwehten Jesus Christ e aawit Chishemanituu Ukusisa.”
ACT.8.38	An maak naapeu chii itashuwaateu aniyuuh kaa pimipayihiikut chechii chipihchipayihtaayich. Ekw kaa wiichewaat aniyuu Philip e pakashtawehteyich. Ekw Philip kaa siikahaahtuwaat aniyuu naapeu. 
ACT.8.39	Iskutak maak kepaatwaau, Philip chii utinikuu Utipeyihchikeu Utahchaahkuyuu. Namui maak miin uhchi waapameu an naapeu aniyuu Philip, kaa ati chiiwet, e muuchicheyihtahk. 
ACT.8.40	Philip maak anite Azotus chii uhchi ihtaau. Ekut anit uhchi Azotus kaa chihchi waawiihtahk miywaachimuwiniyuu kaye anite misiwe taanite kaa ati ihtaat piihiim kaa takushihk Caesareahch.
ACT.9.1	Saul maak wii eshkw ekun kaa ihtit e papaasechihaat aniyuu aweyuuh Utipeyihchikeu Jesus kaa taapweyimaayich e itaat che nipahaakanuyich. Chii nituwaapameu maak chisheayimiheuchimaauh, 
ACT.9.2	kaa nitutamuwaat chechii miikut masinahiikaniyuu chechii waapahtiyaat aniyuu kaa niikaanishkuwaayich Jewa ayimiheuchimaau anit Damascus kaa ihtaayich e wiihtaakuniyich anit e miyaakanuut chechii maakunaat iskweu kaye naapeu kaa taapweyimaayich Jesus, kaye kaau chechii chiiwehtahaat anite Jerusalemihch.
ACT.9.3	Chii ituhteu maak anite Damascus, iskutak maak e ati peshuwaapahtahk, chiihtihtawii chii uhchi mista waashteyuu anit waaskaa e ihtaat kihchikiishikuhch e uhchi waashteyich. 
ACT.9.4	Chii pahchishinuu aschiihch, ekw kaa pehtawaat aweyuu e itikut, “Saul, Saul, chekwaan wehchi nanehkaachihiyin.”
ACT.9.5	Ekw Saul kaa itwet, “Awen chiya kaa pechi ayimihiyin.” Ekw kaa itikut aniyuu aweyuu, “Eukw niya Jesus, an kaa nanehkaachihiit. 
ACT.9.6	Pisikuuh, che ituhteyin anite ihtaawinihch ekute che wiihtamaakuyin taan che ihtiyin.”
ACT.9.7	Anichii maak naapeuch kaa wiichewaatwaau Saul chii chipihchikaapuuch ekaa mitun chistutwaau. Chii pehtaweuch aniyuu aweyuu mikw namui uhchi waapameuch. 
ACT.9.8	Ekw Saul kaa pisikuut, iskutak maak kaa tuuhkaapit, namui uhchii waapahtam. Ekw anichii naapeuch kaa sichinischehtahaatwaau e ituhtahaatwaau anite Damascusihch. 
ACT.9.9	Nishtu chiishikaau maak namui uhchii waapahtam, aniyuu maak ishpish namui uhchi miichisuu kaye namui uhchi minihkweu.
ACT.9.10	Anite maak Damascus chii ihtaau naapeu e taapweyimaat Jesus, Ananias chii ishinihkaasuu. Chii waapahtiyaakanuu waapahtiiwewiniyuu, ekut maak kaa ayimihiikut Utipeyihchikeu e itikut, “Ananias.” Ekw kaa itaat, “Chekwaan Utipeyihchikeu.” 
ACT.9.11	Ekw kaa itikut Utipeyihchikeu, “Pisikuuh, che ituhteyin nete meskanuu kaa kuiskumuhch kaa ishinihkaatech. Ekut anit Judas uwaaskaahiikanimihch che kakwechihcheyimuyin e ihtaakwe naapeu Saul e ishinihkaasut anite Tarsus e uhchiit. Eukuu Saul mekwaach ayimihaau. 
ACT.9.12	Chii ishinam kaye e pechi piihcheyich naapeu Ananias e ishinihkaasuyich, e saaminikut miin kaau chechii waapahtahk.”
ACT.9.13	Ekw Ananias kaa nishkweushihaat Utipeyihchikeuh e itaat, “Utipeyihchikeu, mihchetu iinuuch nichii wiihtamaakuch uyuu naapeu taan e ishpish nanehkaachihaat aniyuuh kaa taapwehtamitwaau anite Jerusalemihch kaa ihtaayitwaauh. 
ACT.9.14	Kaye maak chii pechi ituhteu Saul ute Damascus, e chii miikut kaa niikaanapiitwaau ayimiheuchimaauh chechii maakunaat misiwe aniyuu aweyuu kaa taapweyimikuwat.”
ACT.9.15	Ekw Ananias kaa itikut Utipeyihchikeu, “Ituhte yaapach, wesh nichii wiyeyimaau Saul chechii pechi atushkuut, kaye chechii pechi chischeyihtaakuhiit anite Jewa iinuuh e ihtaayich kaye maak anite ekaa Jewa itiskaanesiyich iinuuh, kaye maak chisheuchimaauh e ihtaayich. 
ACT.9.16	Wesh niya nika waapahtiyaau taan che ishi nanehkaateyimut niya uhchi,” chii itikuu Utipeyihchikeu Ananias.
ACT.9.17	Ananias maak chii ituhteu anite, kaa piihchet aniyuu waaskaahiikaniyuu anite kaa itishahwaakanuut. Iskutak maak wiyaapamaat aniyuu Saul, ekw kaa saaminaat e itaat, “Niichishaan Saul, Utipeyihchikeu Jesus nichii pechi itishahuukw, an kaa nachishkaask nete meskaanaahch mekwaach kaa pechi ituhteyin ute. Nichii pechi itishahuukw miin kaau chechii waapahtaman, kaye chechii saakaschineshkaask Kaa payehchisiyich Ahchaahkw.”
ACT.9.18	Tiiwehch maak mwehch names uhakai e ishinaakuniyikwaauh chekwaayuu chii uhchi paahpahchishtiniyuuh anit uhchi Saul uschiishikuhch, ekut maak miin kaau kaa uhchi waapahtahk. Chii pisikuu ekw kaa siikahaahtuwaakanuut. 
ACT.9.19	Iskutak maak kaa chiishkwaa miichisut, ekw miin kaa ati maskuupimaatisiit. Weipishchiish chii wiichimeu Saul aniyuu chischinuhamuwaakanh anit Damascusihch kaa ihtaayitwaauh.
ACT.9.20	Tiiwehch maak chii ituhteu anite nanaahkuu Jewa ayimiheukamikuhch, e kacheskwet e itwet, “Jesus, eukw Chishemanituu Ukusisa.”
ACT.9.21	Anichii kaa pehtawaatwaau, chii maamishkaateyihtamihiikuuch uyuu e itweyich ekw kaa ititutwaau, “Namui aa eukw uu naapeu kaa wanaachihaat aniyuu kaa taapweyimaayich Jesus anite Jerusalemihch kaa ihtaayich. Namui aa eukw uu wehchi pechi takushinit e wii pechi nituwaapamaat aniyuu kaa taapweyimaayich Jesus, chechii maakunaat kaye chechii ituhtahaat anite kaa niikaanapiitwaau ayimiheuchimaauh e ihtaayich.”
ACT.9.22	Saul maak etituu chii cheshtinaashtaakuu aniyuu taan kaa ishi kacheskwet e aayimuumaat Jesus taapwe e aawiyich Christ aniyuu kaa wiyaapamaat Chishemanituu. Anichii maak Jewa iinuuch anit Damascus kaa ihtaatwaau chii wawaaneyihtamihiikuuch, namui mitun chekwaayuu uhchii ishi nishkweushiheuch. 
ACT.9.23	Iskutak maak mihchetu chiishikaau meyaaupayihkwaau ekw anichii Jewa iinuuch kaa nishtuwiitwaau, kaa wiyeyihtahkwaau che nipahaatwaau Saul. 
ACT.9.24	Mikw maak Saul chii chischeyihtamihaakanuu taan waa ihtuutawaakanuut. Eshikum chiishikaau kaye eshikum tipiskaau chii naanaakachihtaauch anite e uhchi piihchaanuuhch an ihtaawin, chechii nipahaatwaau iskutak takushiniyichen. 
ACT.9.25	Peyakwaau maak e tipiskaayich Saul uwiichewaakan chii wiichihiikuu chechii ushimut anit uhchi Damascusihch. E pakuneyaayich e yaaihtakaayich chii uhchi aashaapihchenaakanuu utipiiwatihch e piichishihk.
ACT.9.26	Saul maak kaau chii chiiweu anite Jerusalemihch. Ekw kaa wii papaawiichewaat aniyuu chischinuhamuwaakanh e nituweyimaat chechii taapwehtamiyich kaye wiya e taapweyimaayich Jesus. Mikw maak namui uhchi taapwehtamiyuu e taapweyimaayich Jesus, misiwe chii kushtikuu. 
ACT.9.27	Barnabas maak chii wiichiheu aniyuu Saul, kaa ituhtahaat anite aniyuu apastalh e ihtaayich. Kaa wiihtamuwaat taan kaa ishi nuukushiishtaakuyich Saul Utipeyihchikeu anite meskanaahch, kaye e chii ayimihiikuyich. Kaye chii wiihtamuweu taan kaa ishi kacheskweyich Saul anite Damascus Jesus e aayimuumaayich ekaa mitun uhchi kushtaachit. 
ACT.9.28	Ekut maak kaa ihtaat Saul anit aniyuu apastalh e ihtaayich. Misiwe kaa ituhtet anite Jerusalemihch e kacheskwet e aayimuumaat Utipeyihchikeu, ekaa kushtaachit. 
ACT.9.29	Chii ayimiheu kaye chii nanaaskuushiheu aniyuu Jewa iinuuh Greek kaa ishi ayimiitwaauh chechii taapweyimaayich Utipeyihchikeu Jesus mikw maak chii wii nipahiikuu. 
ACT.9.30	Iskutak maak anichii wiichishaanimaauch piyehtahkwaau uyuu, anite Caesarea kaa ishinihkaateyich ihtaawiniyuu chii ituhtaheuch aniyuu Saul, ekw anite Tarsus kaa ishinihkaateyich ihtaawiniyuu kaa itishahwaatwaau.
ACT.9.31	Anichii maak umaamuuayimihaauch misiwe anite aniyuuh aschiih kaa ihtaatwaau Judea kaye Galilee ekw maak Samaria kaa ishinihkaateyikwaauh, weipishchiish namui uhchi nanehkaachihaakanuuch. Chii chisteyimeuch Utipeyihchikeu uchii iinuuch kaye wetaach chii ati yaaichikaapuuch kaye wetaach chii ati mihchetuuch wesh Kaa payehchisiyich Ahchaahkwa chii wiichihiikuuch.
ACT.9.32	Peter nanaahkuu ihtaawinihch chii papaaituhteu. Ekw maak peyakwaau e nituu chiiutamaat aniyuu kaa taapwehtamiitwaauh anite Lyddahch kaa ihtaayitwaauh, 
ACT.9.33	ekut kaa waapamaat naapeu Aeneas e ishinihkaasuyich, ekaa nisitusiyich, yaanaaneu pipun ekaa uhchi aamiyich unipewiniihch. 
ACT.9.34	Ekw Peter kaa itaat, “Aeneas, Jesus Christ chimiinuwaachihiikw, wanishkaa, che utinaman chitashpishimun.” Tiiwehch maak chii wanishkaau Aeneas. 
ACT.9.35	Misiwe maak iinuuh kaa tashiyich anit Lyddahch kaye Sharonihch chii waapamikuu e papaamuhtet, ekw maak kaa ati taapweyimaayich Utipeyihchikeuh.
ACT.9.36	Anite ihtaawinihch Joppa kaa ishinihkaatech chii ihtaau iskweu e taapweyimaat Jesus, Tabitha e chii ishinihkaasut, uu maak ishinihkaasuwin e itweshtamaataakanuuhch atihkw iinaanuu. Muush chii miyutuutamuweu aweyuu an iskweu kaye chii wiichiheu kaa chistimaatisiitwaau aweyuuh. 
ACT.9.37	Mekwaach maak Peter e ihtaat anit Lyddahch, chii mistaahkusuu an iskweu, chek maak chii nipuu. Wiiyuu maak chii chishtaapautaakanuuyuu, ekw ishpimiihtakuhch kaa ashtaakanuyich. 
ACT.9.38	Chii peshunaakun maak Joppa anite Lyddahch uhchi. Iskutak maak piyehtahkwaau anichii kaa taapweyimaatwaau Jesus e ihtaayich Peter anite Lyddahch, niishu naapeu chii itishahweuch anite chechii wiishaamaatwaau Peter tiiwehch chechii pechi takushiniyich. 
ACT.9.39	Peter kaa pisikuut, kaa wiichewaat aniyuu naapeuh. Iskutak maak tekushihkwaau nete, chii ituhtahaakanuu anite ishpimiihtakuhch anite e ihtakuniyich aniyuu miiyuuyuu. Chii ihtaauch anit iskweuch e peyakutwaau, chii maausikukaapuushtaweuch Peter e maatutwaau kaye e waapahtiyaatwaau pachuuyaanh kaye akuhpa e chii ushtamaakuwaakupanenich aniyaanaa iskweu Tabitha. 
ACT.9.40	Peter misiwe aweyuuh chii wiiwiitishiheu anit aniyuu nipeukamikuhch kaa ihtaayitwaauh, ekw kaa niipiskuupit e ayimihaat, ekw kaa kanawaahtahk aniyuu miiyuuyuu e itwet, “Tabitha, wanishkaa.” Chii aapaham maak uschiishikuh an iskweu, iskutak maak wiyaapamaat aniyuu Peter, chii uhchi asamitapuu. 
ACT.9.41	Peter maak chii shuwanischeyishtuweu kaa wiichihaat e wanishkaanisuyich. Ekw kaa wiishaamaat aniyuu kaa peyakuyich iskweuh kaye misiwe aniyuu kaa taapwehtamiitwaauh aweeyuuh, kaa waapahtiyaat miin e pimaatisiyich aniyuu Tabitha. 
ACT.9.42	Misiwe maak anit Joppahch chii mishihtepayuu tipaachimuwin uu kaa ispayihch. Mihchetu maak awenichii chii taapweyimeuch Utipeyihchikeu Jesus. 
ACT.9.43	Chineush maak chii ihtaau Peter anit Joppahch, aniyuu chii wiichimeu kaa chiishinicheyich Simon kaa ishinihkaasuyich.
ACT.10.1	Chii ihtaau naapeu Cornelius e ishinihkaasut anit ihtaawinihch Caesarea kaa ishinihkaateyich, Rome nitupayuuchimaau e itapit e niikaanishkuwaat shimaakanisha anite Italy aschiihch e uhchiyich. 
ACT.10.2	Chii ayimihewaatisiyuu maak kaye misiwe anit e peyakuteusiit chii nuuchiishtuweuch Chishemanituu. Mistahii maak chii wiichiheu aniyuu kaa chistimaatisiyich Jewa iinuu. Kaye muush chii ayimihaau. 
ACT.10.3	Peyakwaau e chiishkwaapihtaachiishikaayich wiyesh nishtu e ispayiyich, chii waapahtiyaakanuu waapahtiiwewiniyuu, mitun e chii waapamaat Chishemanituu utenchilamiyuu e pechi piihcheyich, e itikut maak, “Cornelius.”
ACT.10.4	Chii mistakanuwaapameu maak aniyuu enchil e sechisit ekw kaa itaat, “Chekwaan, Utipeyihchikeu.” Ekw kaa itikut aniyuu enchil, “Chishemanituu chii naheyihtamihiikuu taan kaa ishi ayimihaayin, kaye taan kaa ishi miyu wiichihiitwaau kutakach awenichii, namui maak chika uhchi wanchischisiitutaakw. 
ACT.10.5	Itishahuuch maak naapeuch anite Joppahch chechii wiishaamaatwaau Simon aniyuu naapeu Peter kaa ishinihkaataakanuyich. 
ACT.10.6	Anite ihtaau aniyuu kaa chiishinicheyich Simon kaa ishinihkaasuyich peshuch yaayeu chihchikamiihch kaa wiichiyich.” 
ACT.10.7	Iskutak maak ekaa e ihtaayich aniyuu enchil kaa ayimihiikut ekw Cornelius kaa wiishaamaat niishu utaapachihaakan, kaye peyakw shimaakanisha e ayimihewaatisiyich aniyuu muush kaa chii naanaakatuweyimikut. 
ACT.10.8	Cornelius kaa wiihtamuwaat misiwe taan kaa itikut aniyuu enchil ekw maak kaa itishahwaat anite aniyuu ihtaawiniyuu Joppa kaa ishinihkaateyich.
ACT.10.9	Miin maak wiyaapaniyich wiyesh e aapihtaachiishikaayich ekw chii peshuwaapahtamiyichenich aniyuu ihtaawiniyuu Joppa kaa ishinihkaateyich. Ekut maak wiyesh kaa nituu ayimihaat Peter tahkuhch aniyuu waaskaahiikaniyuu kaa ihtaat. 
ACT.10.10	Chek maak chii siiweyuu ekw kaa wii miichit chekwaayuu, mekwaach maak e ishpishiinaanuyich e piminuutaakanuut chii waapahtiyaakanuu waapahtiiwewiniyuu. 
ACT.10.11	Chii waapahtam chiishikuyuu e aapahiipayiyich, ekw kaa waapahtahk chekwaayuu muyaam ashpimiichisuyaaniyuu e ishinaakuniyich anite e kachiihcheyekaniyich e uhchi pechi aashinikanuyich anite ishi aschiihch. 
ACT.10.12	Anit maak uyuu kaa pechi aashinikanuyich nanaahkuu awesiisa e ishinaakusiyich kaye manichuusha kaye piyeshiisha chii ihtaayuuh anit. 
ACT.10.13	Ekw kaa uhchi pehtawaat aweyuu e itikut, “Peter, pisikuuh, che nipahtaacheyin, che miichisuyin maak.”
ACT.10.14	Ekw Peter kaa itwet, “Namui nika uhchi ihtuuten uu Utipeyihchikeu. Namui wiiskaat nuuhchi miichin chekwaan ekaa chipaa uhchi miichinaanuu kaye e wiinaach.”
ACT.10.15	Ekw miin kaa uhchi pehtawaat aweyuu e itikut, “Ekaawii itweh e wiinaach aniyuu Chishemanituu e chii itwet e payehkaniyich.” 
ACT.10.16	Nishtwaau maak chii itihtam e pehtawaat aweyuu e ayimihiikut ekw kaye aniyuu ashpimiichisuyaanihch kaa ishinaakuniyich miin kaau chii uhpipayiniyuu anite ishi ishpimihch.
ACT.10.17	Mekwaach maak Peter e maamituneyihtahk taan chipaa chii ishi wiihtamaachemakaniyich uyuu kaa waapahtiyaakanuut, anichii naapeuch Cornelius kaa pechi itishahukutwaau chii miskamuweuch Simon taanit waachiyich ekw maak anit e uhchi piihtukaanuyich kaa pechi niipuutwaau, 
ACT.10.18	kaa tepwetwaau e itwetwaau, “Ekut aa utah waachit Simon Peter.”
ACT.10.19	Peter maak eshkw mekwaach chii maamituneyihtam taan chipaa chii ishi wiihtamaachemakaniyich aniyuu kaa waapahtiyaakanuut. Ekw kaa itikut Kaa payehchisiyich Ahchaahkwa, “Nituhta maa, nishtuuch utah naapeuch e pechi naanituweyimiskwaau. 
ACT.10.20	Maachiih niihtaahtawiih che nituu ayeskuwiyin, kaye ekaawii uhchi nakaawii chechii wiicheutwaau. Wesh niya nichii pechi itishahwaauch.” 
ACT.10.21	Ekw Peter kaa niihtaahtawiit, ekw kaa itaat aniyuu naapeuh, “Eukw niya aawiyaan kaa naanituwaapamiyekw. Chekwaan maak uu wehch takushiniyekw.”
ACT.10.22	Chii iteuch maak, “Nuuchimaaminaan Cornelius kaa niikaanishkuwaat Rome shimaakanisha nichii pechi itishahukunaan. Miyeyihtaakusuu uu naapeu, kaye chisteyimeu Chishemanituu, misiwe kaye Jewa iinuuh iteyimikuu e miyeyihtaakusit. Peyakw Chishemanituu kaa payehchisiyich utenchilamiyuu chii itikuu chechii wiishaamisk anite wiichihch ekw maak chechii pehtahk taan waa ishi wiihtaman.” 
ACT.10.23	Ekw maak Peter kaa wiishaamaat aniyuu naapeuh chechii piihcheyich wiichihch. Miin maak wiyaapaniyich ekw kaa ayeskuwiit che wiichewaat, kaye maak pasch aniyuu wiichishaanimaauh anit Joppahch kaa uhchiyich chii wiicheukuuch. 
ACT.10.24	Miin wiyaapaniyich ekw kaa takushihkwaau anite aniyuu ihtaawiniyuu Caesarea kaa ishinihkaateyich, ekut maak anit kaa ashuwaapamikuwaakupanenich Cornelius kaye aniyuu kaa wiishaamaayich uwaahkumaakaniyuu kaye uwiichewaakaniyuu chechii nituhtuwaayich Peter. 
ACT.10.25	Iskutak maak Peter e ati piihchewaat Cornelius uwaaskaahiikanimiyuu chii pechi nituwaapamikuu, e niipiskuupayihuyich uhchishkuu e ihtaat e nuuchiishtaakut. 
ACT.10.26	Mikw maak Peter chii pisikuuneu e itaat, “Pisikuuh, mikw wesin naapeu kaye niya.” 
ACT.10.27	Chii ayimiheu maak aniyuu Cornelius e ati piihchetwaau aniyuu waaskaahiikaniyuu. Kaa waapamaat mihchetu iinuu e chii maauchihiituyikupananen anit. 
ACT.10.28	Ekw kaa itaat aniyuu iinuu, “Chika aayimuutamaatinaawaau chekwaan. Chimiyuchischeyihtenaawaau anite Jewa ayimihewin wiishuweusinahiikanihch e itashtech awen e Jewa iinuut ekaa chechii chiiutamaat aweyuu ekaa Jewa itiskaanesiyich kaye ekaa chechii wiichewaakanitutawaat. Chishemanituu maak nichii waapahtiikw ekaa chechii aataweyimak awen, chechii iteyimak ekaa payehchisiit maak e machisit chechii iteyimak. 
ACT.10.29	Kaa pechi wiishaamiyekw maak, namui ekaa nuuhchi wii pechi ituhten wesh tiiwehch nichii nisituhten taan kaa ishi waapatiikuyaan ekw maak kaa pechi takushiniyaan. Ekw maak waa chischeyihtamaan, chekwaan wehchi pechi wiishaamiyekw.”
ACT.10.30	Ekw Cornelius kaa itaat, “Neu chiishikaau utaahch utah ekun wiyesh chii ishpish chiishikaache e chii ayimihaayaan anite niichihch nishtu e ispayihch e chiishkwaapihtaachiishikaach. Chek sischikuuch naapeu e waashtuweyikwaau uchekwaanim chii uhchi niipuu anit e ihtaayaan. 
ACT.10.31	Ekw kaa iishit, ‘Cornelius, Chishemanituu chii pehtam taan kaa ishi ayimihaayin kaye chii waapahtam taan kaa ishi wiichihiitwaau kutakach awenichii,’ nichii itikw. 
ACT.10.32	Ekw miin kaa iishit, ‘itishahuuch awenichii anite Joppa chechii wiishaamaatwaau aniyuu naapeu Simon Peter kaa ishinihkaasuyich. Anite ihtaau Simon e ihtaayich an kaa chiishinichet kaa ishinihkaataakanuut, anite yaayeu chihchikamiihch kaa wiichit,’ nichii itikw an enchil. 
ACT.10.33	Tiiwehch maak nichii itishahwaauch anichii naapeuch chechii wiishaamiskwaau, miywaashuu maak kaa takushiniyin. Ekw maak misiwe e ihtaayihkw utah, Chishemanituu kaye ekut e ihtaat, ekw maak che pehtamaahch taan kaa itashumisk Utipeyihchikeu che itweut.”
ACT.10.34	Ekw maak Peter kaa ati ayimit, e itwet, “Ekw maak nesituhtamaan Chishemanituu peyakunihch misiwe e iteyimaat aweyuuh. 
ACT.10.35	Namui wiyeshiniyuu taan e itiskaanesiyich aweyuu. Wesh an awen kaa nuuchiishtuwaat Chishemanituu kaye kaa ihtuutahk taan e ishi kuiskunaakuniyich eukw an che naheyimikut Chishemanituu. 
ACT.10.36	Chichischeyihtenaawaau Chishemanituu e chii ihtakuniyich taan kaa ishi ayimihaat Israel iinuuh, e chii wiihtamuwaat miywaachimuwiniyuu anit chechii uhchi ayaayich chiyaameyihtamuwiniyuu Jesus e ihtaayich uhchi. Wesh wiya Jesus misiwe ayaau tipeyihchichewiniyuu. 
ACT.10.37	Chichischeyihtenaawaau kaye taan kaa ispayihch misiwe anite Israel aschiihch. Anite Galileehch chii uhchi chihchipayuu uu iskutak John kaa siikahaahtaachet kaa chiishi kacheskwet e itaat iinuuh chechii siikahaahtuwaakanuyich. 
ACT.10.38	Chichii pehtenaawaau Jesus Nazareth kaa uhchiit e chii tuumiskunikut Chishemanituu kaye e chii miikut suuhkaatisiiwiniyuu kaye Kaa payehchisiyich Ahchaahkwa. Mikw maak taanite kaa ati aihtaat chii miyutuutamaacheu kaye chii miinuwaachiheu aniyuu iinuu machimanituu kaa nanehkaachihiikuyich wesh muush chii wiicheukuu Chishemanituu. 
ACT.10.39	Nitipaatutenaan misiwe wesh niyaan tipiyeu nischiishikunaahch nichii waapahtenaan taan kaa ihtit anite ihtaawinihch Jerusalem kaa ishinihkaatech kaye anite kutak ihtaawinh kaa ihtakuniyikwaauh anite aniyuu Jewa iinuu aschiiyuu. Chii nipahaakanuu maak e chiistaaskuhwaakanuut aashiteyaahtikuhch. 
ACT.10.40	Chishemanituu maak chii wanishkaanikuu nipuwinihch uhchi kaa nishtuchiishikaayich, ekw kaa ihtuutawaat chechii nuukuhiisuyich miin. 
ACT.10.41	Namui kiipaa misiwe aweyuuh uhchi nuukushiishtaweu Jesus, mikw aniyuuh aweyuuh Chishemanituuh kaa wiyaapamikuyich chechii tipaachimikut. Kaye nichii wiichimiichisuumaanaan paatimaa kaa wanishkaat nipuwinihch uhchi. 
ACT.10.42	Ekw maak kaa itashumiyimiht Jesus chechii waawiihtamuumachiht iinuuh miywaachimuwiniyuu kaye chechii wiihtamuuchihtwaau awenichii wiya Jesus e chii wiyaapamikut Chishemanituu chechii wiyaaskunaat aweyuu kaa pimaatisiyich kaye aniyuu kaa nipiyich. 
ACT.10.43	Chii tipaachimikuu misiwe aniyehkaanaan uchischiwehiichesuuh kaa itweyich, ‘misiwe awen kaa taapwehtahk chika wepeyihtamuwaakanuu umachihtwaawinh e ishpish suuhcheyihtaakuniyich utishinihkaasuwin.’ ”
ACT.10.44	Mekwaach maak Peter e ayimihaat aniyuu iinuuh, Kaa payehchisiyich Ahchaahkwa chii pechi aashiyuu anit anichii misiwe kaa nituhtahkwaau e ihtaatwaau. 
ACT.10.45	Anichii maak Jewa iinuuch kaa taapwehtahkwaau, anichii kaa pechi wiichewaatwaau Peter, chii kushkupayuuch Chishemanituu e miyaayich Kaa payehchisiyich Ahchaahkwa aniyuu iinuuh ekaa Jewa kaa itiskaanesiitwaauh. 
ACT.10.46	Chii chischeyihtamuch e chii miyaakanuyich kaa payehchisiyich ahchaahkwa, wesh chii pehtaweuch e kweschayimiyich kaye e maamihchimaayich Chishemanituu. Ekw Peter kaa itwet, 
ACT.10.47	“Uchii iinuuch chii miyaakanuuch Kaa payehchisiyich Ahchaahkwa muyaam kaye chiyaanuu kaa ishi miikuyihkw kaa payehchisiit ahchaahkw. Ekw maak namui awen chipaa uhchi chipihchiheu chechii siikahaahtuwaakanuyich nipiihch.” 
ACT.10.48	Chii itashuweu maak Peter chechii siikahaahtuwaakanuyich uyuuh Jesus Christ utishinihkaasuwiniihch. Uchii maak kaa taapwehtahkwaau chii kakwechimeuch Peter weipishchiish miin chechii ihtaayich anite e ihtaatwaau.
ACT.11.1	Anichii apastalach ekw maak anichii wiichishaanimaauch anite Judea kaa ishinihkaatech aschiiyuu kaa ihtaatwaau chii pehtamuch aniyuu iinuu ekaa Jewa kaa itiskaanesiitwaauh e taapwehtamiyich Chishemanituu utayimuwiniyuu. 
ACT.11.2	Iskutak maak Peter kaa takushihk anite Jerusalemihch, chii ayimihiikuu aniyuuh kaa chischinuwaachishwaakanuyitwaau kaa taapwehtamiyich ekaa naheyihtamiyich uyuu taan kaa ihtit. 
ACT.11.3	Kaa itaatwaau aniyuu Peter, “Chichii ituhten anite anichii iinuuch e ihtaatwaau ekaa Jewa kaa itiskaanesitwaau, waawaach kaye chichii wiichimiichisuumaauch,” chii iteuch.
ACT.11.4	Ekw Peter kaa wiihtamuwaat misiwe taan nihaau kaa pechi ispayiyich e itaat, 
ACT.11.5	“Mekwaach kaa ayimihaayaan anite Joppahch, nichii waapahtiikuun waapahtiiwewin. Nichii waapahten chekwaan e pechi ashiimakahch kihchikiishikuhch uhchi, muyaam ashpimiichisuyaan e ishinaakuhch. Ekw kaa pechi nakaapayihch nihaau anit uhchishkuu e ihtaayaan. 
ACT.11.6	Iskutak maak peshuch kaa piihteyaapahtamaan nichii waapamaauch nanaahkuu e ishinaakusitwaau awesiisach kaye manichuushach kaye piyeshiishach e ihtaatwaau anit. 
ACT.11.7	Ekw kaa pehtuuk awen e pechi ayimihiit e iishit, ‘Peter pisikuuh, nipahtaache ekw maak che miichiyin an kaa nipahtaayin,’ nichii itikw. 
ACT.11.8	Nichii itwen maak, ‘Namui nika uhchi ihtuuten uu Utipeyihchikeu, namui wiiskaat nuuhchi miichin chekwaan e wiinaach e iteyihtaakuhch Jewa wiishuwewinihch kaa wiihtaakuhch ekaa wiiskaat chipaa uhchi miichinaanuu,’ nichii itaau. 
ACT.11.9	Ekw miin kaa uhchi pehtaakuhch pehtaakusuwin kihchikiishikuhch uhchi e itwet awen, ‘Ekaawii itweh e wiinaach aniyuu Chishemanituu e chii itwet e payehkaniyich.’ 
ACT.11.10	Nishtwaau maak nichii ayimihiikuun, ekw miin kaau anite kihchikiishikuhch kaa ishi uchipayihtaakanuuhch an ashpimiichisuyaan.”
ACT.11.11	“Mekwaach maak uu nishtu naapeuch mwehch chii takushinuuch anite Caesareahch e uhtuhtetwaau e chii pechi itishahwaakanuutwaau anit an waaskaahiikan kaa ihtaayaan. 
ACT.11.12	Kaa payehchisiit Ahchaahkw nichii itikw chechii wiicheumach uyuu naapeu kaye ekaa chechii nakaawiyaan chechii wiicheukwaau mikw aniyuu uhchi ekaa Jewa itiskaanesitwaau. Ekw maak kaa wiicheukwaau. Kaye maak kaye uchii kutwaashch kutakach chiichishaanuuch kaa taapwehtahkwaau Joppahch kaa uhchiitwaau nichii wiicheukuch anite Caesareahch e ituhteuch. Misiwe maak nichii piihchenaan anite Cornelius wiichihch. 
ACT.11.13	Ekw maak Cornelius kaa wiihtamaakuyaahch e chii waapamaakupane enchil e niipuyich anite piihtakamihch wiichihch e itikut, ‘Itishahuu awen nete Joppahch che wiishaamaat aniyuu naapeuh Simon Peter kaa ishinihkaasuyich. 
ACT.11.14	Uu maak naapeu Simon Peter chika waawiihtamaakw taanite chechii uhchi pimaachihuyin kaye misiwe anichii anit e peyakuteusiyin,’ ekun kaa itikuukupane Cornelius aniyuu enchil. 
ACT.11.15	Iskutak maak kaa pehtamaan taan kaa itikuukupane Cornelius aniyuu enchil, ekw kaa chihchi ayimiyaan. Mekwaach maak e ayimiyaan Kaa payehchisiyich Ahchaahkw chii pechi aashiitutaakuuch mwehch chiyaanuu uskach kaa miikuyihkw Kaa payehchisiit Ahchaahkw. 
ACT.11.16	Ekw kaa uhchi chischisiyaan uyuu kaa itwet Utipeyihchikeu, ‘John chichii siikahaahtaakuwaau nipiiyuu, mikw maak Chishemanituu chika siikahaahtaakuwaau Kaa payehchisiyich Ahchaahkwa,’ ekun kaa itwekupane Utipeyihchikeu. 
ACT.11.17	Cheshtinaash maak Chishemanituu chii miyeu aniyuu iinuuh ekaa Jewa kaa itiskaanesiyich aniyuuh kaa payehchisiyich ahchaahkwa mwehch chiyaanuu kaa ishi miikuyihkw iskutak kaa taapweyimahkw Utipeyihchikeu Jesus Christ. Awen maak niya chechii chipihchihiik Chishemanituu taan waa ihtit,” chii iteu Peter aniyuu iinuu.
ACT.11.18	Uyuu maak e pehtawaatwaau e ishi wiihtamiyich namui uhchii nishkuushtuweuch. Chii chishtaachimeuch Chishemanituu e itwetwaau, “Chishemanituu chii nihiipayihtaau aniyuu iinuu ekaa Jewa kaa itiskaanesiitwaauh chechii kweskaatisiyich kaye chechii pimaachihuyich.”
ACT.11.19	Iskutak maak kaa nipahaakanuut Stephen, chii nanehkaachihaakanuuch anichii kaa taapwehtahkwaau, misiwe maak nanaahkuu chii itishimuuch. Pasch maak waahyuu chii ituhteuch muyaam anite aschiihch Phoenicia kaye Cyprus kaa ishinihkaateyikwaauh ekw maak anite ihtaawinihch Antioch, mikw maak aniyuu Jewa iinuuh chii waawiihtamuweuch miywaachimuwiniyuu. 
ACT.11.20	Mikw maak pasch anichii kaa taapwehtahkwaau anite Cyprus, kaye maak Cyrene kaa uhchiitwaau chii ituhteuch anite Antiochihch ekw kaa wiihtamuwaatwaau aniyuu Greek iinuu miywaachimuwiniyuu Jesus e tipeyihchicheyich. 
ACT.11.21	Chii miyaakanuuch maak Utipeyihchikeu usuuhkaatisiiwiniyuu, mihchetu maak awenichii chii taapweyimeuch kaye chii nuushuushkuweuch Utipeyihchikeu.
ACT.11.22	Iskutak anichii umaamuuayimihaauch anite Jerusalemihch kaa ihtaatwaau kaa pehtahkwaau uyuu e ispayiyich chii itishahuweuch Barnabas anite Antiochihch. 
ACT.11.23	Iskutak maak tekushihk Barnabas anite, wiyaapahtamuwaat maak Chishemanituu taan e ishi shaweyimaayich aniyuu iinuu, chii miyeyihtam. Chii siihchimeu maak chechii yaaichikaapuyich kaye suuhk muush che wii nanihiiwehaayich Utipeyihchikeu. 
ACT.11.24	Wesh uu naapeu Barnabas naashch chii kuiskutaatisiyuu, kaye chii saakaschineshkaakuu Kaa payehchisiyich Ahchaahkwa, kaye chii suuhcheyihtaakuniyuu utaapwehtamuwin. Ekw maak etituu mihchetu iinuuch kaa taapweyimaatwaau Utipeyihchikeu Jesus.
ACT.11.25	Ekw Barnabas kaa ituhtet anite Tarsus chechii nituu naanituweyimaat Saul. 
ACT.11.26	Iskutak maak meskawaat, chii peshuweu anite Antiochihch. Taapishkun maak e niishitwaau mitun peyakw pipun muush chii nishtuuneuch aniyuu umaamuuayimihaauh chechii maamuu ayimihaatwaau kaye mihchetu aniyuu chii chiskutamuweuch. Ekut maak anit Antiochihch maauch niishtam Christianich kaa ishinihkaataakanuutwaau anichii kaa taapweyimaatwaau Jesus.
ACT.11.27	Mekwaach maak uyuu kaa ihtitwaau Barnabas kaye Saul anite Antiochihch, pasch anichii uchischiwehiichesuuch chii ituhteuch anite Antiochihch, Jerusalemihch e uhtuhtetwaau. 
ACT.11.28	Peyakw maak an Agabus e ishinihkaasut, chii pisikuu e miikut Kaa payehchisiyich Ahchaahkwa chechii ishi niikaan wiihtahk che pimipayiyich e kauhkataanuyich misiwe e ispichiskamikaayich aschiiyuu. Ekun maak taapwe kaa ispayiyich mekwaach Claudius kaa chisheuchimaawiyich. 
ACT.11.29	Ekw anichii chischinuhamuwaakanich misiwe paahpeyakw e tashitwaau kaa wiyeyihtahkwaau suuhk che wiichihaatwaau taan e ishi nituweyihtamiyich aniyuu wiichishaanawaau anite Judea aschiihch kaa ihtaayich. 
ACT.11.30	Ekun maak kaa ihtitwaau. Chii itishahuweuch Barnabas kaye Saul chechii ituhtataayich aniyuu shuuliyaayuu anite Jerusalemihch chechii miyaayich aniyuuh kaa niikaanishkamiitwaau ayimiheukamikuyuu.
ACT.12.1	Ekut maak anit wiyesh Chisheuchimaau Herod kaa chihchi nanehkaachihaat pasch aniyuu umaamuuayimihaauh. 
ACT.12.2	John wiichishaaniyuuh James eukun aniyuu niishtam kaa itashuwaataat che nipahaakanuyich, shimaakanishuu muuhkumaaniyuu e aapataniyich. 
ACT.12.3	Iskutak wiyaapahtahk e miyeyihtamiyich Jewa iinuuh uyuu kaa ihtit, ekw kaa itwet Peter kaye chechii maakunaakanuyich. Eukw maak uyuu mekwaach e chiishikaayich anichii Jewa iinuuch kaa makushetwaau, an makushaan kaa chii muwaakanuut aaihkunaau ekaa uhpisikanihkahtuwaakanuut. 
ACT.12.4	Ekw Peter kaa maakunaakanuut kaa nituu chipahwaakanuut. Maamuu kutwaashaap chii tashiyuu shimaakanisha e naanaakachihiikut, e maamiiskuchishkaatuyitwaau. Neu chii tashiyuu peyakwaau e naanaakachihiikut. Herod maak chii iteyihtam chechii nishtuunaat aniyuu iinuu chiishkwaa makusheyichen. Ekut kaa iteyihtahk chechii wiyaaskunaat Peter anit aniyuu mekwaach. 
ACT.12.5	Mekwaach maak Peter kaa ihtaat anite chipahutuukamikuhch aniyuu umaamuuayimihaauh suuhk chii ayimiheshtamaakuu.
ACT.12.6	Aniyuu maak maahchishtai tepiskaayich che ihtaat Peter anite chipahutuukamikuhch chistuuch niishu shimaakanisha e ihtaayich chii nipaau. Aniyuu maak waapaniyiche ekw chipaa wiyaaskunaakanuu. Niishwaapech maak upuuchishiyaapii chii maahkupitaakanuu. Kaye chii ihtaayuuh shimaakanisha e kanuushkuwaahtaweyich. 
ACT.12.7	Chek sischikuuch kaa uhchi waashteyich anit Peter kaa chipahwaakanuut, aweyuu Utipeyihchikeu utenchilamiyuu wehchi niipuyich anit e ihtaat. Kaa yaayaahchipitikut e wii kushkunikut ekw kaa itikut, “Chiipiih wanishkaa.” Tiiwehch maak chii ayaapahkupaayuuh aniyuu upuuchishiyaapiih kaa maahkupitaakanuut Peter uhkunitihchiihch. 
ACT.12.8	Ekw kaa itikut aniyuu enchil, “Waaspisuu, kaye maahkupit chimaschisinh.” Ekun kaa ihtit Peter ekw miin kaa itikut, “Pushtakuhpe, che pechi wiichewiyin.” 
ACT.12.9	Peter maak chii nuushuushkuweu aniyuu enchil e ati wiiwiyich. Namui maak uhchi chischeyihtam taapwe e ispayikwe uyuu maak mikw e ishinamukwe. 
ACT.12.10	Niishtam maak aniyuu shimaakanisha anite kaa ihtaayich chii ati miyaaskaweuch, miin aniyuu kutak, ekw chek kaa utihtaatwaau aniyuu piywaapiskw chishtuhkan anite e uhchi piihchaanuyich aniyuu ihtaawiniyuu. Sehchei maak chii aapahiipayuu an piywaapiskw chishtuhkan, ekw kaa ati wiiwiitwaau. Iskutak maak e ati pimuhtetwaau anite meskanaahch, sischikuuch chii nakatikuu aniyuu enchil.
ACT.12.11	Iskutak maak Peter miyaamituneyihtahk uyuu kaa ispayit, ekw kaa itwet, “Nicheshtinaahun Utipeyihchikeu e chii pechi itishahwaat utenchilam che pechi wiihkuchihiyich, ekaa chechii pechi wiyesh ihtuutuut Herod kaye anichii Jewa iinuuch ekaa chechii ihtuutuutwaau taan kaa wii ihtuutuutwaau.” 
ACT.12.12	Iskutak maak chescheyihtahk Peter taan kaa ispayit, chii ituhteu anite Mary e ihtaayich, John Mark ukaawiyuuh. Mekwaach maak mihchetu aweyuuh chii nishtawiyuuh anit e ayimihaayich. 
ACT.12.13	Ekw Peter kaa papaauhiichet aniyuu chishtuhkan, ekw an kuuhpaaneskweu Rhoda kaa nituu chischeyimaat aweyuu aniyuu kaa wii pechi piihcheyich. 
ACT.12.14	Iskutak nesituhtawaat Peter e ayimiyich, kaau chii chiiwepahtaau ekaa mechim aapahwaat aniyuu chishtuhkan chechii piihcheyich e ishpish miyeyihtahk. Ekw kaa nituu wiihtahk Peter e takushiniyich. 
ACT.12.15	Chii itaakanuu maak, “Waaskameyihta maa.” Mikw maak naashch chii wii taapweu e itwet, Taapwe wesin Peter an kaa pechi niiput. Ekw kaa itaatwaau, “Cheshtinaash utenchilam aniyuuh.” 
ACT.12.16	Yaapach maak chii papaauhiicheu Peter ishkwaahtemihch. Chek maak kaa aapahamuwaakanuut, iskutak maak wiyaapamaatwaau, naashch taapwe chii kushkupayuuch. 
ACT.12.17	Chii waashtenamuweu aniyuuh iinuuh chechii puuniyich e ayimiyich. Ekw kaa wiihtamuwaat taanite kaa uhchi wiihkuchihiikut Utipeyihchikeu anite chipahutuukamikuhch uhchi. Ekw kaa itaat, “Wiihtamuwaahkuch James ekw maak anichii kutakach chiichishaanuuch taan kaa ispayaan,” chii iteu. Ekw kaa wiiwiit, aahchiiuh kaa nituu ituhtet. 
ACT.12.18	Miin maak wiyaapaniyich, naashch taapwe chii kushkupayuuch kaye chii sechisuuch anichii shimaakanishach ekaa miskawaatwaau aniyuu Peter anite chipahutuukamikuhch. 
ACT.12.19	Herod maak chii itashuweu chechii naanituweyimaakanuyich Peter, namui maak uhchi miskawaakanuyuuh. Ekw anichii shimaakanishach kaa naanaakachihaatwaau Peter chii kakwechimaakanuuch chechii wiihtahkwaau taan nihaau kaa ispayiyich, ekw Herod kaa itashuwaataat chechii nipahaakanuyich aniyuu shimaakanisha. Iskutak maak uyuu kaa ihtuutawaakanuyich, Herod chii nakatam Judea aschiiyuu, ekw anite Caesareahch kaa ituhtet. Ekute anite kaa wiichit.
ACT.12.20	Herod maak naashch chii chishuwaahiikuu aniyuu iinuuh anite Tyrehch kaye Sidonihch kaa ihtaayich. Mekwaach maak anite Caesareahch kaa ihtaat chii takushiniyuu iinuu anite Tyre ekw maak Sidon e uhchiyich e chii pechi itishahwaakanuyikupanen chechii miyupayihtaayich taan kaa ishi machipayitwaau Herod ekw maak anichii iinuuch. Wesh ekute anite kaa chii uhtinihkwaau umiichimuwaau anichii iinuuch anite aniyuu aschiiyuu Herod kaa chisheuchimaaututamiyich. Wiya maak Herod chii pachishtishuwaatam aniyuu miichimiyuu. Chii ihtaayuuh maak chisheuchimaau Herod utaapachihaakan Blastus e ishinihkaasuyich, e naanaakatuweyihtamuwaat Herod uwaaskaahiikanimiyuu e itaapatisit. Eukw maak aniyuu kaa shaakuuchimaatwaau chechii wiichihiikutwaau, ekw maak yaakw kaa nituwaapamaatwaau Herod wesh namui uhchi nituweyimeuch chechii chishuwaasiistaakutwaau.
ACT.12.21	Ekw Herod kaa wiyeyihtahk aniyuu e chiishikaayich che nituhtuwaat aniyuu iinuuh. Aniyuu maak kaa chiishikaayich chii chisheuchimaawaaspisuu, ekw kaa apit anit chisheuchimaau tehtapuwinihch ekw kaa ayimihaat aniyuu iinuu. 
ACT.12.22	Anichii maak iinuuch kaa pehtawaatwaau chii tepweuch e itwetwaau, “Namayeu naapeu uu kaa ayimit, muyaam awen e Chishemanituut ekun e itihtaakusit,” chii itweuch. 
ACT.12.23	Tiiwehch maak Utipeyihchikeu utenchilamiyuu chii ihtuutaakuu Herod chechii mistaahkusit, ekw manichuushiisha kaa ati muukuut mitun e chii ati nipahiikut, wesh taapaa uhchi wii chisteyihtaakuheu Chishemanituu. 
ACT.12.24	Wetaach maak mishihte chii waawiihtaakanuyuu Chishemanituu utayimuwin kaye wetaach chii ati mihchetuuch anichii kaa taapwehtahkwaau. 
ACT.12.25	Barnabas ekw maak Saul chii chiishihtaauch taan kaa wii ihtitwaau anite Jerusalemihch, ekw maak kaa chiiwetwaau anite Antiochihch. John Mark maak chii chistuhtaheuch.
ACT.13.1	Anit maak Antiochihch kaa ihtaatwaau umaamuuayimihaauch chii ihtaauch anit uchischiwehiichesuuch kaye kaa chiskutamaachetwaau. Eukw uchii, Barnabas ekw maak Simeon kaa wiipiset kaa ishinihkaataakanuut ekw maak Lucius, Cyrene kaa uhchiit, kaye Manaen an kaa asich nihtaauchinaakanuut Chisheuchimaau Herod kaa nihtaauchinaakanuyich ekw maak Saul. 
ACT.13.2	Mekwaach maak anit ekaa miichisutwaau mikw e maamuu ayimiheshtawaatwaau Chishemanituu, ekut kaa ayimihiikutwaau Kaa payehchisiyich Ahchaahkwa e itikutwaau, “Pechi tipaanihaahkuch Barnabas ekw maak Saul wesh nichii wiyeyimaauch chechii ihtuutamuutwaau aapatisuwiniyuu.”
ACT.13.3	Iskutak maak kaa chiishihtaatwaau aniyuu e ihtitwaau ekaa miichisutwaau kaye mikw e ayimihaatwaau, ekw kaa saaminaatwaau e ayimiheshtamuwaatwaau aniyuu Barnabas ekw maak Saul, ekw kaa chihchitishahwaatwaau.
ACT.13.4	Kaa payehchisiit Ahchaahkw maak e chii chihchitishahukutwaau Barnabas ekw maak Saul anite ihtaawiniyuu Seleucia kaa ishinihkaateyich ekute anite kaa uhchi puusitwaau anite ministikuhch Cyprus kaa ishinihkaateyich ekute kaa isichimetwaau. 
ACT.13.5	Iskutak maak mesikaatwaau anit ihtaawinihch Salamis kaa ishinihkaateyich, chii waawiihtamuch Chishemanituu utayimuwiniyuu anite Jewa iinuuh utayimiheukamikuwiihch. Chii wiicheukuuch maak John Mark chechii wiichihiikutwaau.
ACT.13.6	Iskutak kaa chiishi kacheskwetwaau anit ministikuhch ekw anite aniyuu ihtaawiniyuu Paphos kaa e ishinihkaateyich kaa ituhtetwaau. Ekut maak anit kaa nachihaatwaau e maamaahtaawaatisiyich Jewa naapeu Bar Jesus e ishinihkaasuyich, chii machi uchischiwehiichesuuyuu maak uyuu naapeu. 
ACT.13.7	Kaye maak uu Bar Jesus chii uwiichewaakanuu aniyuu Chisheuchimaau anit aniyuu ministikuyuu kaa ihtaayich, Sergius Paulus kaa ishinihkaasuyich, e chii mista iipwaahkaayich. An maak Chisheuchimaau chii wiishaameu Barnabas ekw maak Saul e wii pehtahk Chishemanituu utayimuwiniyuu. 
ACT.13.8	Mikw maak uu kaa maamaahtaawaatisiit Bar Jesus kaa ishinihkaasut, Elymas chii ishinihkaatikuu aniyuu Greek kaa ishi ayimiitwaau, chiwii chipihchiheu Barnabas ekw maak Saul chechii wiihtamuwaayich aniyuu Chisheuchimaau miywaachimuwiniyuu, wesh namui uhchi nituweyimeu chechii taapweyimaayich Utipeyihchikeu Jesus. 
ACT.13.9	Ekw maak Saul, an Paul kaa ishinihkaataakanuut e saakaschineshkaakut Kaa payehchisiyich Ahchaahkwa, chii kanawaapameu aniyuu kaa maamaahtaawaatisiyich naapeu, 
ACT.13.10	ekw kaa itaat, “Muyaam machimanituu utawaashiim e iteyihtaakusiyin, e uhkaataman misiwe kuiskutaatisiiwin. Ekun ekw ishpish wiyeshihiiwe kaye puunii ekw e wii wanaachihtaawat aniyuu taan e ishi nituweyihtahk Chishemanituu chechii itaatisiinaanuyich. 
ACT.13.11	Chiwiihtamaatin anuhchiish nuwach chika waaweshihiikw Utipeyihchikeu, weipishchiish maak namui chika uhchi waapamaau piisim,” chii iteu Saul aniyuu kaa maamaahtaawaatisiyich naapeu.
ACT.13.11	Tiiwehch maak chii muushihtaau e piichishepayiyich kaye e uhchi tipischipayiyich e iteyihtahk an naapeu ekw namui uhchi waapahtam, ekw kaa naanitumiskunaat aweyuu chechii papaatahkunischehtahiikut. 
ACT.13.12	Iskutak maak wiyaapahtahk an chisheuchimaau uyuu e ispayiyich chii taapweyimeu Utipeyihchikeu kaye naashch taapwe chii miskaateyihtamihiikuu kaa ishi pehtahk e chiskutamaachaanuyich e aayimuumaakanuyich Utipeyihchikeu.
ACT.13.13	Ekw Paul aniyuu maak uwiichewaakanh ekut anit Paphos kaa uhchi puusitwaau, ekw anite Perga kaa isichimetwaau anite Pamphylia aschiihch kaa ihtakuhch ihtaawin. Ekut anit Pergahch kaa uhchiskatikutwaau John Mark ekw anite Jerusalemihch kaau kaa ishi chiiweyich. 
ACT.13.14	Ekw miin Antiochihch kaa ituhtetwaau anite Pisidia aschiihch kaa ihtakuhch ihtaawin. Kaa Jewa ayimiheuchiishikaayich maak chii piihcheuch anite Jewa ayimiheukamikuhch, ekw kaa apitwaau anite. 
ACT.13.15	Chii ihtaau anite awen ayimiheukamikuhch e ayimihtuwaat aniyuu iinuu ayimihewin wiishuwewinh, kaye aniyehkaanaan uchischiwehiichesuuh kaa ishi masinahamiikupanenh. Ekw maak anichii kaa niikaanishkahkwaau aniyuu ayimiheukamikuyuu kaa kakwechimaatwaau Paul ekw maak aniyuu wiichishaanimaauh chechii ayimihaayich aniyuu iinuu chechii suuhchikaapuyich.
ACT.13.16	Ekw maak Paul kaa uhpakaapuut, kaa uhpinischeyit e nituweyimaat aniyuu iinuu ekaa chechii chistuyich, kaa itwet, “Niichishaanitikw, taapishkun chiyawaau Jewa kaye chiyawaau ekaa Jewa kaa itiskaanesiyekw kaa nuuchiishtuwekw Chishemanituu, nituhtuukw. 
ACT.13.17	An Chishemanituu, Jewa iinuuch kaa taapweyimaatwaau chii wiyeyimeu weskach chiwaahkumaakanuuh chechii utiiniimit. Chii ihtuutaweu chechii ati mihchetiyich mekwaach anit Egypt aschiihch kaa ihtaayich. Ekw maak e ishpish suuhcheyihtaakusiyich Chishemanituu chii wiiwiihtahiikuuch anit aschiihch uhchi. 
ACT.13.18	Nemitanuu pipun maak chii ishpish siipiiwesiistuweu aniyuu Jewa iinuuh mekwaach anite pakwaatiskamikaahch kaa ihtaayich aat ekaa uhchi nanihiihtaakut. 
ACT.13.19	Chishemanituu maak chii miyeu aniyuu Jewa iinuu aniyuu aschiiyuu Canaan kaa ishinihkaateyich chechii tipiyeusiyich iskutak kaa itashuwet chechii wanaachihaakanuyich aniyuu niishwaashch kaa itiskaanesiyich iinuuh anit kaa ihtaayich. 
ACT.13.20	Newaau mitaahtumitanuu miin niyaayinumitanuu pipun maak chii ishpish ihtaauch anit.”
ACT.13.20	“Ekw Chishemanituu kaa wiyeyimaayich aweyuuh che niikaanishkaakutwaau kaye chechii wiyaaskunikutwaau. Chek maak kaa ihtaat uchischiwehiichesuu Samuel. 
ACT.13.21	Ekw chek uchii iinuuch kaa itaatwaau Samuel e nituweyimaatwaau aweyuu che uchisheuchimaamitwaau. Ekw maak Chishemanituu kaa wiyeyimaat Saul chechii uchisheuchimaamitwaau. Saul maak uhtaawii Kish chii ishinihkaasuyuuh, anite Benjamin e ihtaayich chii uhchiskaanesiyuu. Iskutak maak nemitanuu pipun kaa ishpish chisheuchimaaut, 
ACT.13.22	ekw David kaa miiskuchishkuwaat Saul, David kaa chisheuchimaauhiikut Chishemanituu. Chii iteu maak Chishemanituu,
ACT.13.22	David, Jesse ukusisa, eukw meyeyimak naapeu e iteyihtaakusit e ihtuutahk misiwe taan e ishi nituweyimak chechii ihtuutahk. 
ACT.13.23	Chishemanituu maak kaye chii itweu che pechi itishahwaat aweyuu David e ihtaayich e uhchiyich chechii pimaachihaat Israel iinuuh eukw maak uyuu Jesus, aniyuu kaa itwet cheshtinaash che pechi itishahwaat. 
ACT.13.24	Eshkw ekaa uhchi chihchipayihtaat Jesus e kacheskwet, John chii kacheschimeu mihchetu Israel iinuuh e itaat, Kweskaatisiikw che nakatamekw chimachaatisiiwinawaauh, kaye maak che siikahaahtaakuyekw. 
ACT.13.25	Iskutak maak chekaat kaa chiishihtaat John misiwe taan kaa ishi nituweyimikut Chishemanituu che ihtit, chii itekupane aniyuu iinuu, ‘Awen e iteyimiyekw niya. Namayeu niya Christ an kaa ashuwaapamekw. Shaash wiipach chika takushinuu, namui waawaach nitepicheyihtaakusin niya chechii aapahkunamuch umaschisinh.’ Eukw uyuu kaa itwekupane aniyaa John siikahaahtaacheu.”
ACT.13.26	“Niichishaanitikw, chiyawaau maak kaa uhchiskaanesiyekw Abraham e ihtaat kaye chiyawaau ekaa Jewa kaa itiskaanesiyekw kaa nuuchiishtuwekw Chishemanituu, chichii wiihtamaakunaanuu taanite chechii uhchi pimaachihuyihkw. 
ACT.13.27	Wesh anichii iinuuch anite Jerusalemihch kaa ihtaatwaau kaye aniyuu kaa niikaanishkaakutwaau namui uhchi chischeyimeuch Jesus eukw aniyuu upimaachihiiweu, kaye namui uhchi nisituhtamuwaakupanenich taan kaa ishi masinahamiyich aniyehkaanaan uchischiwehiichesuuh taan kaa ishi aayimuumaayich aniyuu Christ. Aat maak eshikum e Jewa ayimiheuchiishikaayich e chii ayimihtuwaakanuutwaau. Mikw maak iskutak anichii Jewa iinuuch kaa nituweyimaatwaau Jesus chechii nipahaakanuyich, ekw kaa tipipayihch taan kaa itasinahiikanuuhch che ispayihch. 
ACT.13.28	Ekw anichii iinuuch kaa itaatwaau aniyuu Pilate chechii nipahaakanuyich Jesus, chii chischeyihtamuch maak ekaa uhchi machituutamiyich mikw maak yaapach chii iteuch che nipahaakanuyich. 
ACT.13.29	Weskach chii masinahiikanuu anite masinahiikanihch taan che ihtuutaakut iinuuh Christ, misiwe maak chii tipipayuu uyuu, Jesus chii nipahaakanuu ekw kaa niihtinaakanuut aashiteyaahtikuhch, ekw kaa chiskahaakanuut. 
ACT.13.30	Chishemanituu maak chii wanishkaaneu nipuwinihch uhchi. 
ACT.13.31	Mihchetu chiishikaau maak chii waapamikuu aniyuuh aweyuuh Galileehch kaa chii uhchi pechi wiicheukut Jerusalemihch iisku. Chii wiihtamuweyuu maak Israel iinuu miin e pimaatisiit.”
ACT.13.32	“Niyaan maak chipechi tipaachimushtaatinaan miywaachimuwin eukw uu shaash e tipipayiyich aniyuu Chishemanituu taan kaa itaat aniyehkaanaan chiwaahkumaakanuu cheshtinaash che ihtuutahk. 
ACT.13.33	Chii wanishkaaneu Jesus nipuwinihch uhchi. Eukw uyuu Chishemanituu weskach kaa itaakupane aniyaa chiwaahkumaakanuuh che ihtuutahk, ekw maak mekwaach chiyaanuu e pimaatisiihkw e tipipayihch. Wesh chii itashteu anite David unikamuwinihch niishu piskitisinahiikan,
ACT.13.33	Chiya Nikus, anuhchiish kaa chiishikaach niya Chuuhtaawii. 
ACT.13.34	Chishemanituu chii iteu che wanishikaanaat nipuwinihch uhchi, ekaa wiiskaat miin che uhchi nipiyich. Itashteu anite Chishemanituu utayimuwinihch Chishemanituu e chii itwet,
ACT.13.34	Taapwe chika miitin aniyuuh payehchi shaweyihchichewinh kaa taapweucheyihtaakuhkwaauh aniyuu kaa itak aniyaa David che miyak. 
ACT.13.35	Ekw maak itashteu kaye anite David unikamuwinihch,
ACT.13.35	Namui chika uhchi pachishtinaau kaa payehchisiit chitaapachihaakan chechii nipit, kaye wiiyuu chechii nanaayuuniyich. 
ACT.13.36	Wesh David chii atushkuweu Chishemanituu kaye muush chii ihtuutamuweu Chishemanituu utiteyihtamuwiniyuu kaa ishpish pimaatisiit. Ekw kaa nipit, kaa chiskahaakanuut anite kaa chiskahaakanuyich aniyaanaa uwaahkumaakan, wiiyuu maak chii nanaayuupayiniyuu. 
ACT.13.37	Jesus maak wiya, aat e chii nipit chii wanishkaanikuu Chishemanituu nipuwinihch uhchi, namui maak miin uhchi nipuu, namui wiiskaat uhchi nanaayuupayiniyuu wiiyuu. 
ACT.13.38	Misiwe chiyawaau niichishaanitikw pechi nituhtuukw taan e ishi wiihtamaatakuch, chipaa chischeyihtenaawaau mikw Jesus uhchi ekut chechii uhchi wepeyihtamaakuyekw chimachihtwaawinawaau. 
ACT.13.39	Misiwe awen kaa taapweyimaat Jesus taapwe chii wepeyihtamuwaakanuu misiwe umachihtwaawinh, namui wii Moses utayimihewin wiishuwewiniyuuh chika chii kuiskunaakuhiikuu awen. 
ACT.13.40	Yaakwaamiikw maak ekaa chechii ispayiyekw taan kaa ishi masinahamuwaakupanenich aniyehkaanaanich uchischiwehiichesuuch taan kaa ishi masinahamuwaakupanenich che ispayiyich aweyuu, chii itasinahamuwaakupanenich,
ACT.13.41	Nituhtamukw maa, chiyawaau kanawaach kaa mamaayeyihcheyekw, maamishkaateyihtamukw kaye wanaatisiikw. Wesh chekwaan nika ihtuuten utah mekwaach eshkw e pimaatisiyekw an ekaa che uhchi taapwehtamihiikuyekw aat awen wii wiihtamaakuyekwe.”
ACT.13.41	Eukw maak uyuu kaa ishi ayimihaat Paul aniyuu iinuuh.
ACT.13.42	Iskutak maak che wiiwiitwaau Paul ekw maak Barnabas anit ayimiheukamikuhch chii aayihkamihiikuuch aniyuu iinuuh miin chechii takushihkwaau iskutak Jewa ayimiheuchiishikaayiche etituu chechii chiskutamaakutwaau miywaachimuwiniyuu. 
ACT.13.43	Ekw maak mihchetu Jewa iinuuch kaye anichii ekaa Jewa kaa itiskaanesitwaau kaa ayimihewaatisiitwaau chii wiicheweuch aniyuu Paul ekw maak Barnabas. Ekw maak anichii apastalach kaa wiihtamuwaatwaau aniyuu iinuu e itaatwaau, Chishemanituu naashch taapwe chimiyutuutaakuwaau, suuhk kuiskw wii ishi pimaatisiikw chechii uhchi shaweyimitaakw Chishemanituu.
ACT.13.44	Miin maak e Jewa ayimiheuchiishikaach, chekaat misiwe e tashitwaau awenichii anit ihtaawinihch kaa ihtaatwaau chii nishtuwiyuuch anit ayimiheukamikuhch e pechi nituhtahkwaau Chishemanituu utayimuwiniyuu. 
ACT.13.45	Iskutak maak anichii Jewa iinuuch wiyaapamaatwaau aniyuu mihchetu iinuu e wii nituhtamiyich, naashch chii uhteyihtamuch. Chiwii nishkuushtuweuch taan kaa itweyich Paul kaye chii maayeyimeuch. 
ACT.13.46	Mikw maak Paul ekw maak Barnabas aahch chii suuhcheyimuuch e itwetwaau, “Chishemanituu nichii nituweyimikunaan chiyawaau Jewa iinuuch niishtam chechii wiihtamaataahch utayimuwin. Mikw maak e aanuwehtamekw ekut wehchi nuukuhch ekaa tepicheyihtaakusiyekw chechii ayaayekw kaachiche pimaatisiiwin. Ekw maak che nakatitaahch, che nituu wiihtamuwachihtwaau Chishemanituu utayimuwiniyuu anichii ekaa Jewa kaa itiskaanesitwaau. 
ACT.13.47	Eukw uyuu Utipeyihchikeu kaa itashumiyimiht chechii ihtiyaahch kaa itwet,
ACT.13.47	Chichii wiyaapamitin chechii waashtuweyin anite nanaahkuu e itiskaanesitwaau awenichii e ihtaatwaau, chechii uhchi chischeyihtahkwaau taanit e uhchi pimaachihiiwet Chishemanituu. Misiwe maak e ispichiskamikaach utah aschii chika pehtaakun.”
ACT.13.48	Iskutak piyehtawaatwaau Paul aniyuu kaa itweyich anichii iinuuch ekaa Jewa kaa itiskaanesitwaau nuwach chii miyeyihtamuch kaye chii maamihchimeuch Chishemanituu aniyuu kaa ishi pachishtinamiyich utayimuwiniyuu. Ekw anichii iinuuch kaa wiyaapamikutwaau Chishemanituu chechii ayaatwaau kaachiche pimaatisiiwiniyuu chii chihchi taapweyimeuch Chishemanituu.
ACT.13.49	Ekw maak wetaach mishihte kaa ati pehtaakuniyich Utipeyihchikeu utayimuwin. 
ACT.13.50	Mikw maak anichii Jewa iinuuch chii ihtuutaweuch aniyuu naapeu kaye iskweu naashch kaa chisteyimaakanuyitwaau anit ihtaawinihch chechii chishuwaasiistuwaayich aniyuu apastalh kaye chechii nanehkaachihaayich. Kaye maak chii wiiwiitishihuweuch aniyuu Paul ekw maak Barnabas anit aniyuu aschiiyuu. 
ACT.13.51	Chii pahpuusiteshimuuch maak Paul ekw maak Barnabas. Eukw uyuu e waapahtiiwetwaau ekaa miin che uhchi piskaataatwaau aniyuu iinuu aniyuu ekaa uhchi wii taapwehtamiitwaau miywaachimuwiniyuu. Ekw anite Iconiumihch kaa ituhtetwaau. 
ACT.13.52	Anichii maak kaa taapweyimaatwaau Jesus anite Antiochihch kaa ihtaatwaau naashch taapwe chii miyeyihtamuch kaye chii saakaschineshkaakuuch Kaa payehchisiyich Ahchaahkwa.
ACT.14.1	Iskutak kaa takushihkwaau anite Iconiumihch, Paul ekw maak Barnabas chii piihcheuch anite ayimiheukamikuhch, ekw maak aniyuu kaa ishpish chii suuhchihtaakusitwaau e kacheskwetwaau mihchetu Jewa iinuuh kaye aniyuu ekaa Jewa kaa itiskaanesiitwaauh ekut kaa uhchi taapweyimaayich Jesus. 
ACT.14.2	Ekw anichii Jewa iinuuch ekaa kaa taapwehtahkwaau, chii ihtuutaweuch aniyuu ekaa Jewa kaa itiskaanesiitwaauh chechii machipayihkahtuwaayich aniyuu wiichishaanimaauh. 
ACT.14.3	Chineush maak chii ihtaauch anit anichii apastalach. Chii aayimuumeuch maak Utipeyihchikeu ekaa mitun kushtaachitwaau. Ekw maak kaa miikutwaau suuhkaatisiiwiniyuu maamishkaach waapahtiiwewinh chechii waapahtiiwetwaau kaye chechii ihtuutahkwaau e maamishkaateyihtaakuniyikwaauh chekwaayuuh, anit e uhchi nuukuhtaakanuyich e taapwetwaau aniyuu kaa ishi waawiihtahkwaau e chishewaatutaatahkw Utipeyihchikeu.
ACT.14.4	Ekw maak iinuuch anit ihtaawinihch kaa ihtaatwaau chii pahkaanihiituuch, pasch chii taapwehtaweuch aniyuu Paul ekw maak Barnabas, ekw kutakach aniyuuh Jewa iinuuh kaa taapwehtawaatwaau. 
ACT.14.5	Ekw anichii ekaa Jewa kaa itiskaanesitwaau ekw maak anichii Jewa iinuuch kaye aniyuu kaa niikaanishkaakutwaau chii kakweteyimeuch chechii nanehkaachihaatwaau aniyuu Paul ekw maak Barnabas kaye chechii nipahaatwaau e paahpimusinaatahwaatwaau. 
ACT.14.6	Iskutak maak Paul ekw maak Barnabas piyehtahkwaau uyuu, anite Lystra ekw maak Derbe kaa ishinihkaateyikwaauh ihtaawinh chii ishi ushimuuch. Anite Lycaonia aschiihch chii ihtakuniyuu uyuu ihtaawinh. Anite kaye waaskaa aniyuu aschiiyuu ekute kaa papaaituhtetwaau. 
ACT.14.7	Ekut anite kaa waawiihtahkwaau uyuu miywaachimuwiniyuu.
ACT.14.8	Anite maak Lystra chii ihtaau peyakw naapeu e chii maaskaniyikwaauh usit ekaa uhchi nihtaautet ekun maak shaash kaa ishinaakusikupane kaa pimaatisiit. 
ACT.14.9	Mekwaach maak anit e apit an naapeu chii nituhtaweu aniyuu Paul e ayimiyich. Iskutak maak Paul kaa chischeyihtahk e taapwehtamiyich aniyuu naapeu chechii miinuwaachihaakanuyich, kuiskw chii kanawaapameu 
ACT.14.10	ekw kaa itaat e chishewet, “Pisikuuh, tashukaapuu maak.” Chii uhchi pisikushipahtaau an naapeu, kaa ati papaamuhtet.
ACT.14.11	Iskutak kaa waapahtahkwaau anichii iinuuch taan kaa ihtuutamiyich Paul, chii tepweuch Lycaonia ayimuwiniyuu e ishi ayimitwaau, “Manituuch kuutihtikunuuch mwehch naapeuch e ishinaakusitwaau.” 
ACT.14.12	Aniyuu Barnabas eukw uu Zeus chii iteyimeuch. Ekw aniyuu Paul Hermes chii iteyimeuch. Wesh aniyuu Paul muush wiya e chii ayimiyich eukw uyuu Hermes wehchi iteyimaatwaau. Wesh eukw kaa ishi taapwehtahkwaau e ihtiyich Hermes kaa ishinihkaasuyich umanituumiwaau. 
ACT.14.13	Chii ihtaau maak ayimiheuchimaau e atushkuwaat aniyuu Zeus kaa ishinihkaasuyich. An maak ayimiheukamikw anite kaa chii maamihchimaakanuut uu Zeus wiiwiitamihch anit an ihtaawin chii ihtakun. An maak ayimiheuchimaau chiwii piihtakaheu mistusa kaye waapikun anite e ishkwaahtemuuniyich aniyuu ihtaawiniyuu chechii machishtawehamaanuyich. Chii wii ihtuutam uyuu kaye aniyuuh iinuuh chii wii ihtuutamiyuuh e chii wii machishtawehamuwaatwaau aniyuu apastalh.
ACT.14.14	Iskutak Paul ekw maak Barnabas kaa chischeyimaatwaau aniyuu iinuu manituuhkaan e wii itaapachihiikutwaau chii piikupitamuch uchekwaanimuwaauh e nuukuhtaatwaau ekaa naheyihtahkwaau aniyuu waa ihtiyich, ekw kaa ispahiitutwaau anite aniyuu iinuu e ihtaayich ekw kaa itaatwaau e chishewetwaau, 
ACT.14.15	“Naapeutikw ekaawii ihtuutamukw uu, naapeuch wesin kaye niyaan muyaam chiyawaau e iteyihtaakusiyekw ekun e iteyihtaakusiyaahch. Chiwii wiihtamaatinaan miywaachimuwin chechii uhchi puunihekuch e ayimiheshtawekuch anichii nitamukw manituuhkaanich. Miiskuch anite Chishemanituu kaa pimaatisiit e ihtaat chechii ishi ayimihaayekw, an kaa ushihtaat kihchikiishikuyuu, aschiiyuu, chihchikamiyuu kaye misiwe chekwaayuu kaa ishi pimaatisiimakaniyich anite. 
ACT.14.16	Anite utaahch chii pachishtineu Chishemanituu misiwe e itiskaanesiyich aweyuu chechii ishi pimaatisiyich taan waa ishi pimaatisiyich kaye chechii ishi ayimihaayich taan waa ishi ayimihaayich. 
ACT.14.17	Yaapach maak Chishemanituu muush chii chischeyihtamiheu iinuu taan e iteyihtaakusit aniyuu uhchi taan kaa ishi miyutuutahk, mwehch kaye chiyawaau chichii ihtuutamaakuwaau chechii chimuuniyich chechii uhchi nihtaauchiniyich miichimiyuu. Chichii miikuwaau miichimiyuu kaye chitihtuutaakuwaau chechii miyeyihtamekw.” Eukw uyuu kaa itaat Paul aniyuu iinuu e wii nikaahwaat aniyuu e wii nuuchiishtaakutwaau.
ACT.14.18	Aat maak uyuu e chii ishi wiihtamuwaakanuutwaau uchii iinuuch yaapach chii wii nipaheuch mistusa chechii machishtawehamuwaatwaau aniyuu apastalh. Chek maak kaa shaakuuchimikutwaau aniyuu apastalh ekaa chechii ihtuutahkwaau uyuu. 
ACT.14.19	Pasch Jewa iinuuch chii uhtuhteuch anite Antiochihch an ihtaawin anite Pisidia aschiihch kaa ihtakuhch, kaye pasch anite Iconium chii uhtuhteuch, ekw kaa shaakuuchimaatwaau aniyuu iinuu chechii wiichihiikutwaau e wii nipahaatwaau Paul. Ekw kaa paahpimusinaatahwaatwaau ekw kaa wiiwiitaapaataatwaau anit aniyuu ihtaawiniyuu e chii iteyimaatwaau e nipiyich aniyuu Paul. 
ACT.14.20	Mikw maak iskutak anichii kaa taapweyimaatwaau Jesus kaa waaskaapuushtawaatwaau aniyuu Paul, chii wanishkaau ekw miin kaau kaa piihchet aniyuu ihtaawiniyuu. Miin maak aniyuu wiyaapaniyich Paul ekw maak Barnabas anite Derbehch chii ituhteuch.
ACT.14.21	Paul ekw maak Barnabas chii waawiihtamuch miywaachimuwiniyuu anite Derbe, mihchetu maak aweyuu chii taapweyimeyuu Jesus. Ekw miin kaau anite Lystra kaa ituhtetwaau, miin anite Iconiumihch, ekw miin anite Antiochihch. 
ACT.14.22	Ekut anit kaa ayimihaatwaau aniyuu aweyuu kaa taapweyimaayich Jesus e siihchimaatwaau chechii memechiminimiyich utaapwehtamuwiniyuu. Chii iteuch kaye e nituweyihtaakuniyich awen chechii nachishkahk nanaahkuu chekwaayuuh e aayimaniyikwaau ekw maak chechii piihchet Chishemanituu uchisheuchimaawinihch. 
ACT.14.23	Ekw maak misiwe taanite kaa ati ihtaayich umaamuuayimihaauh Paul ekw maak Barnabas chii wiyeyimeuch aweyuu chechii niikaanishkuwaayich aniyuu umaamuuayimihaauh anit kaa ihtaayich. Iskutak maak kaa chiishihtaatwaau aniyuu ekaa miichisutwaau mikw e ayimihaatwaau ekw kaa ayimiheshtamuwaatwaau chechii aapachihiikutwaau Utipeyihchikeuh, aniyuuh kaa taapweyimaatwaau.
ACT.14.24	Iskutak maak kaa shaapuweshkahkwaau aniyuu aschiiyuu Pisidia kaa ishinihkaateyich ekw anite Pamphylia kaa ishinihkaateyich aschiiyuu kaa piihchetwaau. 
ACT.14.25	Kaa waawiihtahkwaau Chishemanituu utayimuwiniyuu anite Pergahch. Ekw miin anite Attaliahch kaa ituhtetwaau. 
ACT.14.26	Ekut maak anit uhchi kaau kaa isichimetwaau anite Antiochihch, anit kaa uhchi chihchitishahwaakanuutwaau ekw maak kaa chiishihtaatwaau aniyuu aapatisuwiniyuu kaa itashumaakanuutwaau chechii ihtuutahkwaau. Eshkw maak ekaa uhchi chistuhtetwaau Antiochihch uhchi, chii ayimiheshtamaakuch iinuu chechii shaweyimikutwaau Chishemanituu mekwaach e aapatisiishtamuwaatwaau. 
ACT.14.27	Iskutak maak kaau mesikaatwaau anichii apastalach anite Antiochihch, chii nishtuuneuch aniyuu misiwe umaamuuayimihaauh e waawiihtamuwaatwaau taan kaa ihtuutamiyich Chishemanituu wiyawaau e chii aapachihiikutwaau. Ekw maak anichii iinuuch chii wiihtamaakuch aniyuu apastalh, aniyuu iinuuh ekaa Jewa kaa itiskaanesiitwaauh kaye wiyawaau e taapweyimaatwaau Jesus. 
ACT.14.28	Ekut maak utah kaa ihtaatwaau chineush Paul ekw maak Barnabas aniyuu kaa taapweyimaayich Jesus e ihtaayich.
ACT.15.1	Pasch maak naapeuch anite Judea aschiihch chii uhtuhteuch anite Antiochihch kaa piihchetwaau kaa ati chischinuhamuwaatwaau aniyuuh kaa taapwehtamiitwaau anit kaa ihtaayich, e itaatwaau, “Namui chika chii pimaachihunaawaau paatishkaan chischinuwaachishukuyekwe wesh ekun e itashtech anite Moses uwiishuwewinihch.” 
ACT.15.2	Paul ekw maak Barnabas chii nishkuushtuweuch kaye suuhk chii wii waapahtiyeuch taapwe e wanipayiyich aniyuu e itweyich. Ekw kaa wiyeyihtaakanuyich Paul ekw maak Barnabas ekw maak pasch anit Antiochihch kaa uhchiitwaau chechii ituhtetwaau anite Jerusalemihch chechii nituu kakwechimaatwaau aniyuu apastalh kaye aniyuu kaa niikaanishkamiitwaauh ayimiheukamikuyuu taan e iteyihtamihiikuyich aniyuu kaa ishi chiskutamaachaanuyich.
ACT.15.3	Ekw kaa ituhtetwaau anite kaa itishahukutwaau aniyuu umaamuuayimihaau. Phoenicia kaye Samaria chii shaapuweshkamuch e waawiihtamuwaatwaau aniyuu umaamuuayimihaau anite kaa ihtaayich e taapweyimaayich Jesus aniyuu ekaa Jewa kaa itiskaanesitwaau. Naashch taapwe chii miyeyihtamiyuu aniyuuh wiichishaanimaauh iskutak piyehtamiyich uyuu. 
ACT.15.4	Iskutak maak tekushihkwaau anite Jerusalemihch, naasch chii piisaatakuuch aniyuu apastalh kaye aniyuu kaa niikaanishkamiitwaau ayimiheukamikuyuu, kaye aniyuu kutak umaamuuayimihaau, ekw kaa waawiihtamuwaatwaau taan kaa ishi ihtuutamaakutwaau Chishemanituu. 
ACT.15.5	Mikw maak, pasch anichii Phariseech kaa taapwehtahkwaau, iskutak piyehtawaatwaau Paul e wiihtamiyich e taapwehtamiitwaauh aniyuu ekaa Jewa kaa itiskaanesiitwaauh, chii uhchi pisikuuch e itwetwaau, “Iteyihtaakuniyuu kiipaa anichii kaa taapwehtahkwaau ekaa Jewa kaa itiskaanesitwaau chechii chischinuwaachishwaakanuutwaau kaye wiyawaau kaye chipaa itaakanuuch chechii nanihiihtamuwaatwaau Moses uwiishuwewiniyuu.”
ACT.15.6	Ekw anichii apastalach kaye anichii kaa niikaanishkahkwaau ayimiheukamikuyuu chii nishtuwiyuuch e ayimitutahkwaau uyuu kaa ishi kakwechischeyimunaanuyich. 
ACT.15.7	Chineush maak chii ayimitutamuch uyuu ekw Peter kaa uhchi pisikuut e itwet, “Niichishaanitikw, chichischisinaawaau Chishemanituu e chii wiyaapamit chechii waawiihtamuukwaau miywaachimuwiniyuu anichii ekaa Jewa kaa itiskaanesitwaau, chechii uhchi pehtahkwaau ekw maak chechii taapwehtahkwaau. 
ACT.15.8	Chishemanituu maak chischeyimeu misiwe aweyuu taan nihaau e iteyihtaakusiyich. Chii nuukuhtaau e nituweyimaat aniyuu ekaa Jewa kaa itiskaanesiitwaauh chechii taapweyimikut muyaam aniyuu Jewa kaa ishi taapwehtamiitwaauh wesh chii miyeu Kaa payehchisiyich Ahchaahkwa muyaam chiyaanuu kaa ishi miitahkw. 
ACT.15.9	Eukw uyuu kaa ishi waapahtiiwet ekaa aahchiiuh iteyimaat aweyuuh. Chii payehchiheu e wepeyihtamuwaat umachihtwaawiniyuu iskutak kaa taapweyimikut. 
ACT.15.10	Muyaam e wii kakwechihekw Chishemanituu ekun e ihtiyekw. Chitaayimihaawaauch aniyuu e siihchimekuch uchii kaa taapweyimaatwaau Jesus ekaa Jewa kaa itiskaanesitwaau chechii ihtuutahkwaau Moses uwiishuwewiniyuu waawaach aanische chiwaahkumaakanuuch ekaa uhchii ihtuutahkwaau kaye maak chiyaanuu ekaa mechim chii ihtuutamuhkw. 
ACT.15.11	Chitaapwehtenaanuu e pimaachihiitahkw Utipeyihchikeu Jesus ushaweyihchichewinihch uhchi. Ekun maak mwehch kaye uchii iinuuch ekaa Jewa kaa itiskaanesitwaau kaa ishi kanawaapamikutwaau iskutak che pimaachihiikutwaau Utipeyihchikeu.”
ACT.15.12	Misiwe maak awen anit kaa ihtaat namui uhchi chistuu mikw chii nituhtaweuch Paul ekw maak Barnabas e wiihtamiyich taan kaa ishi maamishkaach waapahtiiweyich Chishemanituuh waapahtiiwewinh, kaye maak taan kaa ishi ihtuutamiyich e maamishkaateyihtaakuniyikwaauh chekwaayuuh wiyawaau uhchi anite iinuu ekaa Jewa kaa itiskaanesiitwaauh e ihtaayich. 
ACT.15.13	Iskutak maak kaa chiishi tipaachimuyich, ekw James kaa pisikuut e itwet, “Nituhtamukw maa, niichishaanitikw, 
ACT.15.14	Simon Peter chichii wiihtamaakunuu taan kaa ihtit Chishemanituu niishtam kaa waapahtiiwet ekaa mikw Jewa iinuuh uhchi wiyaapamaat, kutak aweyuu kaye chii wiyaapameu chechii utiiniimit. 
ACT.15.15	Aniyuu taan kaa itwet Simon, ekun mwehch kaa itwetwaau aniyehkaanaanich uchischiwehiichesuuch. Chii itashtaauch Chishemanituu utayimuwinihch Utipeyihchikeu e chii itweyikupanenh,
ACT.15.16	paatimaa miin nika takushin ekw che uhpakaapuuhiikwaau anichii iinuuch anite Chisheuchimaau David e ihtaayich kaa uhchiskaanesitwaau anichii e chii pahchishinitwaau. 
ACT.15.17	Eukw maak uyuu che uhchi naanituweyimaatwaau Utipeyihchikeu kaye misiwe anichii kutakach iinuuch, anichii ekaa Jewa kaa itiskaanesitwaau kaa wiyaapamakwaau che utiiniimiyaan, 
ACT.15.18	eukw uyuu kaa itwet Utipeyihchikeu an weskach kaa chischeyihtaakuhtaat uyuu e chii ishi wiyeyihtahk.”
ACT.15.19	Ekw James kaa itaat miin aniyuu iinuu, “Nititeyihten niya anichii ekaa Jewa kaa itiskaanesitwaau kaa taapweyimaatwaau Chishemanituu, namui chipaa uhchi aayihkamihaakanuuch chechii ishi pimaatisiitwaau aniyuu taan e ishi pimaatisiyich Jewa iinuuh. 
ACT.15.20	Chipaa masinahamuwaanuuch uchii e wiihtamuuhkwaau uyuu chechii ishi naanaakatuweyihtahkwaau. Ekaa chechii muwaatwaau awesiisa e chii machishtawehamuwaakanuyich manituuhkaan, kaye awesiisa e chii chiputaamaapahkaataakanuyich maak kaye mihkuyuu chechii miichitwaau kaye maak ekaa wiinisuwinich chechii ishi pimaatisiitwaau. 
ACT.15.21	Wesh eukw uu shaash weskach kaa ishi pechi kacheskwaanuuhch anite misiwe Jewa ayimiheukamikuhch eshikum ayimiheuchiishikaau ishpin kaa miikuyihkw Moses uwiishuwewin.”
ACT.15.22	Ekw anichii apastalach kaye anichii kaa niikaanishkuwaatwaau umaamuuayimihaauh ekw maak misiwe anichii umaamuuayimihaauch chii naheyihtamihiikuuch taan kaa itweyich James ekw kaa wiyeyimaatwaau niishu naapeuh chechii wiichewaayich Paul ekw maak Barnabas e nituwaapamaayich aniyuu kaa taapwehtamiitwaauh anite Antiochihch kaa ihtaayich. Eukw maak uchii anite kaa itishahwaakanuutwaau, Judas, an Barsabbas kaye kaa chii ishinihkaataakanuut, ekw maak Silas. Chii wiichihiiweuch e niikaanishkuwaakanuyich wiichishaanimaauh uchii naapeuch. 
ACT.15.23	Masinahiikaniyuu chii miyaakanuuch che ituhtataatwaau anite Antiochihch anite umaamuuayimihaau e ihtaayich.
ACT.15.23	Chii itashteyuu maak anit, “Niyaan apastalach, kaye niyaan kaa niikaanishkamaahch ayimiheukamikw, chimasinahamaatinaan chiyawaau niichishaanaanich chiyawaau kaa taapwehtamekw ekaa Jewa kaa itiskaanesiyekw, chiyawaau kaa wiichiyekw anite Antiochihch, Syriahch, ekw maak Ciliciahch. 
ACT.15.24	Nichischeyimaanaanich pasch naapeuch utah e uhchiyaahch e uhchiitwaau e chii nituwaapamitaakuch kaye e chii chiskutamaataakuch chekwaayuu chechii uhchi aayimeyihtamekw. Namui maak niyaan nuuhchi itashumaanaanich aniyuu kaa ihtitwaau. 
ACT.15.25	Eukw maak wehchii nishtuwiyaahch utah, nichii wiyeyihtenaan maak chechii itishahuchihtwaau awenichii anite e ihtaawekw. Kata pechi wiicheweuch Paul ekw maak Barnabas, aniyuuh niwiichewaakanaanh kaa saachihiimachiht. 
ACT.15.26	Uchii maak Paul ekw maak Barnabas, aat mihchetwaau e chii nanehkaachihaakanuutwaau kaye chekaat e chii nipahaakanuutwaau, namui yaapach uhchi puuniyuuch e atushkuwaatwaau Utipeyihchikeu Jesus Christ. 
ACT.15.27	Ekw maak Judas kaye Silas nichii wiyaapamaanaanich chechii wiihtamaatakuch taan nihaau e iteyihtamaahch an kaa ishi chiskutamaakuyekw. Ekun maak mwehch che ishi wiihtamaataakuch kaye wiyawaau taan e ishi masinahamaataahch utah. 
ACT.15.28	Taapishkun Kaa payehchisiit Ahchaahkw ekw maak niyaan nichii naheyihtenaan ekaa chechii aayimeyihtamihiitaahch mikw maak eukw uu netaweyimitaahch chechii kanuweyihtamekw. 
ACT.15.29	Ekaa chechii muwekw awesiis e chii machishtawehamuwaakanuut manituuhkaan, ekaa chechii miichiyekw mihkw kaye ekaa chechii muwekuch anichii awesiisach e chii chiputaamaapahkaataakanuutwaau kaye ekaa wiinisuwinich chechii ishi pimaatisiyekw. Chika miyupayinaawaau ihtuutamekwe uu kaa itashumitaahch. Chiwaachiyemitinaan maak misiwe e tashiyekw.”
ACT.15.30	Iskutak kaa chihchitishahwaakanuutwaau anichii Paul, Barnabas, Judas ekw maak Silas, anite Antiochihch chii pechi ituhteuch. Ekw kaa nishtuunaatwaau aniyuu kaa taapwehtamiyich ekw kaa miyaatwaau aniyuu masinahiikaniyuu kaa masinahamuwaakanuyich. 
ACT.15.31	Anichii maak iinuuch iskutak kaa ayimihtaatwaau aniyuu masinahiikaniyuu, misiwe chii miyeyihtamuuch kaye chii uhpinikuuch. 
ACT.15.32	Judas ekw maak Silas e uchischiwehiichesuutwaau kaye wiyawaau, chineush chii ayimiheuch aniyuu wiichishaanimaauh, ekw maak etituu kaa ati suuhchikaapuyich. 
ACT.15.33	Mihchetu chiishikaau maak chii ihtaauch anit ekw kaa chiiwetwaau. Chii ayimiheshtamaakuuch aniyuu wiichishaanimaauh chechii miyu kanuweyimikutwaau Chishemanituuh. 
ACT.15.34	Silas maak chii wiyeyihtam ekut che ihtaat wiya. 
ACT.15.35	Paul ekw maak Barnabas ekut kaye wiyawaau kaa ihtaatwaau weipishchiish anit Antiochihch. Chii chiskutamaacheuch kaye chii kacheskweuch Utipeyihchikeu utayimuwiniyuu e aayimuutahkwaau. Mihchetu kaye kutak anit kaa ihtaayich ekun kaa ihtiyich.
ACT.15.36	Paatimaa maak Paul chii iteu aniyuu Barnabas, “Kaau maa ituhtetaau aniyuuh ihtaawin anite kaa waawiihtamuhkw miywaachimuwin che nitawaahiikwaau meyuupayiwaakwenich anichii chiichishaanuuch.” 
ACT.15.37	Ekw Barnabas kaa wii chistuhtahaat aniyuu John Mark. 
ACT.15.38	Mikw maak Paul namui uhchi wii chistuhtaheu wiya, wesh chii nakatikuuch John Mark anite Pamphyliahch kaa ihtaatwaau e chii nuuhtipuuniit eshkw ekaa uhchi chiishihtaatwaau utaapatisuwinawaau. 
ACT.15.39	Ekw kaa machipayitwaau Barnabas ekw maak Paul uyuu uhchi, ekw paapihkaan kaa ituhtetwaau. Barnabas chii chistuhtaheu aniyuu John Mark, anite Cyprus ekute kaa itaashitwaau chiimaaniyuu e aapachihtaatwaau. 
ACT.15.40	Ekw wiya Paul, aniyuu Silas chii chistuhtaheu. Ekw anichii wiichishaanimaauch anit Antiochihch kaa ihtaatwaau kaa ayimiheshtamuwaatwaau Utipeyihchikeu chechii kanuweyimikuyich. 
ACT.15.41	Ekw anite Syriahch kaye Ciliciahch kaa ituhtet Paul, misiwe maak taanite kaa ati ayimihaat umaamuuayimihaauh misiwe chii wiichiheu chechii suuhchikaapuyich.
ACT.16.1	Ekw Paul anite Derbehch ekw maak Lystrahch kaa ituhtet. Chii ihtaau anite naapeu e taapweyimaat Jesus, Timothy e ishinihkaasut, ukaawii kaye chii taapweyimeyuu Jesus. Jewa chii itiskaanesiyuu uyuu ukaawii ekw uhtaawii Greek chii itiskaanesiyuu. 
ACT.16.2	Timothy maak misiwe chii miywaachimikuu aniyuu wiichishaanimaauh anite Lystrahch kaye anite Iconiumihch kaa ihtaayitwaauh. 
ACT.16.3	Paul chii nituweyimeu aniyuuh Timothy chechii wiicheukut, pitamaa maak chii chischinuwaachishweu. Eukw uyuu kaa ihtuutawaat ekaa uhchi wii maayeyimaat aniyuu Jewa iinuu anite kaa wiichiitwaau wesh chii chischeyimeuch anichii iinuuch aniyuu Timothy uhtaawiyuu Greek e itiskaanesiyich. 
ACT.16.4	Aniyuu maak e ati yaanischeskahkwaau ihtaawinh chii waawiihtamuweuch umaamuuayimihaauh taan kaa ishi wiyeyihtamiyich apastalh ekw maak aniyuu kaa niikaanishkamiyich ayimiheukamikuyuu anite Jerusalemihch taan chipaa ishi nanaakataweyihtamuch. 
ACT.16.5	Ekw anichii umaamuuayimihaauch wetaach chii ati yaaichikaapuuch taapwehtamuwinihch ishi kaye tahtwaau e chiishikaayich chii ati mihchetuuch awenichii e taapwehtahkwaau.
ACT.16.6	Ekw anite Phrygia ekw maak Galatia aschiihch kaa ituhtetwaau, Kaa payehchisiyich Ahchaahkw e chii nakaanikutwaau chechii waawiihtahkwaau miywaachimuwiniyuu anite Asia aschiihch. 
ACT.16.7	Iskutak wetihtahkwaau Mysia aschiiyuu, chii wii piihcheuch Bithynia aschiihch mikw maak Jesus Utahchaahkuyuu chii nakaanikuuch chechii ituhtetwaau anite. 
ACT.16.8	Ekw kaa saapuhtawehtetwaau aniyuu Mysia aschiiyuu ekw anite Troas kaa ishinihkaateyich ihtaawiniyuu kaa ati ituhtetwaau. 
ACT.16.9	Aniyuu maak tepiskaayich Paul chii waapahtiyaakanuu waapahtiiwewiniyuu. Chii ishinam e waapamaat naapeu anite Macedonia aschiihch e niipuyich e itikut, “Pechi ituhtekw ute Macedoniahch, che pechi wiichihiiyaahch.” 
ACT.16.10	Iskutak maak kaa wiihtamaakuyaahch Paul uyuu kaa ishinahk, nichii cheshtinaahunaan Chishemanituu e nituweyimiyimiht chechii wiihtamuwachihtwaau anichii iinuuch miywaachimuwiniyuu. Ekw tiiwehch kaa ayeskuwiyaahch che ituhteyaahch anite.
ACT.16.11	Anite Troasihch nichii uhchichimenaan ekw anite kuiskw Samothracehch kaa isichimeyaahch. Ekw miin wiyaapahch anite Neapolis nichii isichimenaan. 
ACT.16.12	Ekut anit kaa uhchi pimuhteyaahch anite e ituhteyaahch Philippihch an kaa mishaach ihtaawin anite Macedonia aschiihch kaa ihtakuhch, Rome iinuuch chii tipeyihtamuch aniyuu ihtaawiniyuu. Weipishchiish nichii ihtaanaan anit. 
ACT.16.13	An maak e ayimiheuchiishikaach, nichii naasipenaan anite yaayeu siipiihch wiiwiitamihch anit an ihtaawin e iteyihtamaahch che miskamuwachiht anit Jewa iinuuch e ayimihaatwaau. Nichii apinaan ekw kaa ayimihiichihtwaau anichii iskweuch anit kaa nishtuwiitwaau. 
ACT.16.14	Ekw peyakw iskweu anit kaa ihtaat e nituhtaakuyaahch Lydia chii ishinihkaasuu, Thyatira e ishinihkaateyich ihtaawiniyuu chii uhchiyuu. Ekun kaa itaapatisit e chii ataawet maan e shuuliyaauniyikwaau machunisha. Aat maak ekaa Jewa uhchi itiskaanesit yaapach chii taapweyimeu Chishemanituu muyaam Jewa iinuuch kaa ihtitwaau. Naashch chii nituhtam taan kaa itweyich Paul, ekw kaa miikut Utipeyihchikeu chechii nisituhtahk kaye chechii taapwehtahk. 
ACT.16.15	Chii siikahaahtuwaakanuu maak Lydia kaye misiwe anit wiichihch kaa wiichimikut. Ekw kaa wiishaamikuyaahch anite wiichihch chechii wiichimachiht e itikuyaahch, chiyeshtinaahuwekwe e taapweyimak Utipeyihchikeu, pechi piihchekw niichihch anit che ihtaayekw. Nichii shaakuuchimikunaan maak.
ACT.16.16	Peyakwaau e ituhteyaahch anite kaa chii nishtuwiinaanuuhch e ayimihaanuuhch, nichii nachishkawaanaan kuuhpaaneshkwesh e piihchishkaakut machiahchaahkwa, e ihtuutaakut chechii niikaan wiihtahk taan che ispayiyich. Naashch maak chii ushuuliyaamiheu aniyuuh naapeuh kaa tipeyimikut aniyuu e ihtit. 
ACT.16.17	Nichii papaanuushuushkaakunaan an ishkwesh e tepwet e itwet, “Chishemanituu maauch kaa chisteyihtaakusiyich atushkuweuch uchii naapeuch. Chika wiihtamaakuwaauch taanite chechii uhchi pimaachihuyekw.” 
ACT.16.18	Ekun kaa ihtit eshikum chiishikaau, chek Paul kaa saskachimikut, ekw kaa kweschikaapuushtawaat, kaa itaat aniyuu machiahchaahkwa, “Jesus Christ utishinihkaasuwinich uhchi maachiih wiiwiih anite e ihtaat, chii itweu.” Ekw an ahchaahkw tiiwehch kaa wiiwiit anit aniyuu ishkwesha e ihtaayich uhchi.
ACT.16.19	Iskutak maak an ishkwesh aniyuuh uchimaamh kaa waapahtamiyich ekaa chechii ushuuliyaamihkaakuutwaau, chii maakuneuch aniyuu Paul ekw maak Silas, ekw kaa ishitaapaataatwaau anite kaa chii nishtuhiituyich aweyuuh anite kaa ihtaayich aniyuu kaa niikaanishkamiitwaauh aniyuu ihtaawiniyuu. 
ACT.16.20	Iskutak maak kaa peshuwaatwaau anite Rome wiishuweuchimaau e ihtaayitwaauh chechii wiyaaskunaayich, chii iteuch, “Jewa iinuuch uchii naapeuch, mamachipayihtaasuuch utah chitihtaawinaahch. 
ACT.16.21	Chiskutamuweuch aweyuu chekwaayuu e itashteyich anite Rome wiishuwewinihch ekaa chipaa ihtuutaakanuuyuu. Rome iinuuch chiyaanuu, namui chipaa uhchi utinenaanuu kaye namui chipaa uhchi ihtuutenaanuu aniyuu taan e itwetwaau.” 
ACT.16.22	Ekw anichii kutakach iinuuch chii wiichihiiweuch e waweshihaakanuyich Paul ekw maak Silas, ekw anichii Rome iinuuh kaa niikaanishkuwaatwaau chii manipitamuweuch uchekwaanimiyuuh, ekw kaa itashuwetwaau chechii papasistehwaakanuyich. 
ACT.16.23	Iskutak maak kaa chiishi mista papasistehwaakanuutwaau ekw kaa piihtakahaakanuutwaau anite chipahutuukamikuhch, ekw kaa itashumaakanuut an kaa naanaakachihtaat chipahutuukamikuyuu yaakwaau chechii naanaakachihaat uyuuh. 
ACT.16.24	Uyuu maak e chii itashumaakanuut anite waaskwaahtemihch anite maauch e aayimihch e wiihkuchihunaanuuhch aniyuu chipahutuukamikuyuu ekute kaa maamaahchikusiteyaapiskahwaat e pukunehtachisiyich nipakaahtikw.
ACT.16.25	Chekaat chii aapihtaatipiskaayiche ekw kaa ayimihaatwaau Paul ekw maak Silas kaye e nikamuushtuwaatwaau Chishemanituu, anichii maak kutakach kaa maakunaakanuutwaau mikw chii nituhtuweuch. 
ACT.16.26	Chek sischikuuch naashch chii suuhcheyihtaakun e kuikuhch, ekw an chipahutuukamikw naashch chii aayaahchipayuu. Misiwe chishtuhkanich chii aapahiipayuuch, ekw anichii kaa memechimaapiskahwaakanuutwaau chii manapayuuh aniyuuh piywaapiskuyaapiih kaa chichishkahkwaau. 
ACT.16.27	Chii pekupayuu an kaa naanaakachihtaat chipahutuukamikuyuu. Iskutak wiyaapamaat aniyuu chishtuhkan e yuuhtekuchiniyich, chii iteyihtam misiwe aniyuu kaa chipahwaakanuyich e chii ushimuyich. Ekw kaa wii nipahiisut niyaanitam aniyuu unitupayuuhkumaan e wii aapachihtaat e ishpish mista sechisit. 
ACT.16.28	Paul maak chii tepwaateu e itaat, “Ekaawii wiyesh ihtuutaasuu misiwe wesin eshkw ekut utah e ihtaayaahch.”
ACT.16.29	Ekw an kaa naanaakachihtaat aniyuu chipahutuukamikuyuu chii nituweyihtam waashtenamaakaniyuu, ekw kaa piihtepahtaat anite aniyuu Paul ekw maak Silas kaa ihtaayich, kaa uchihchiihkunipayihut anit uhchishkuu e ihtaayich e nanamipayit e ishpish sechisit. 
ACT.16.30	Ekw kaa wiiwiihtahaat anit chipahutuukamikuhch uhchi, kaa itaat, “chiyawaau naapeutikw, pechi wiihtamuukw taanite che ihtiyaan e wii pimaachihuyaan.” 
ACT.16.31	Ekw Paul kaa itaat uyuu naapeu, “Taapweyim Utipeyihchikeu Jesus, ekw maak che pimaachihuyin kaye misiwe anichii anit e peyakuteusiyin kaa ihtaatwaau.” 
ACT.16.32	Chii aayimuutamuweu maak aniyuu naapeu Utipeyihchikeu utayimuwiniyuu kaye misiwe e itashiitwaauh aweyuu anit uwaaskahiikanimiihch kaa ihtaayich. 
ACT.16.33	Tiiwehch maak, aat e mekwaatipiskaayich, an kaa naanakachihtaat aniyuu chipahutuukamikuyuu chii wiiwiihtaheu Paul ekw maak Silas ekw kaa chishtaapautaawaat anit kaa papasistehwaakanuyich. Ekw tiiwehch wiya ekw maak misiwe anit e peyakuteusiit kaa siikahaahtuwaakanuutwaau. 
ACT.16.34	Ekw anite wiichihch kaa ituhtahaat aniyuu Paul ekw maak Silas, kaa miyaat miichimiyuu chechii miichisuyich. Naasch maak chii miyeyihtam kaye aniyuu anit e peyakuteusiit chii muuchicheyihtamiyuu e taapweyimaatwaau Chishemanituu.
ACT.16.35	Wiyaapaniyich maak, anichii Rome uchimaauch chii itishahweuch aniyuu kaa maakunawesiyich anite chipahutuukamikuhch, chechii nituu itaayich aniyuu kaa naanaakachihtaayich chipahutuukamikuyuu, chechii pachishtinaayich aniyuuh naapeuh. 
ACT.16.36	Ekw an kaa naanaakachihtaat chipahutuukamikuyuu chii iteu aniyuu Paul, “Anichii uchimaauch itweuch chechii pachishtinitaahch, maachiikw maak chiyaam chistuhtekw, namui awen chika uhchi wiyesh ihtuutaakuwaau.” 
ACT.16.37	Mikw maak Paul wiya chii wii ayimiheu aniyuu kaa maakunawesiyich kaa itaat, “Itashteu Rome wiishuwewin, Rome e ishi masinaasut awen pitamaa chipaa wiyaaskunaakanuu ekw yaakw chipaa waweshihaakanuu. Rome nititisinaasunaan yaapach maak e chii piihtewepinikuyaahch chipahutuukamikuhch, ekaa mechim uhchi wiyaaskunikuyaahch. Ekw maak chiimuut waa pachishtinikuyaahch. Namui maak nikaa uhchi iichesinaan utah. Nituweyimaanaanich anichii Rome uchimaauch wiyawaau chechii pechi takushinitwaau chechii pachishtiniyimihtwaau.” Ekun kaa itaat Paul aniyuu kaa maakunawesiyich.
ACT.16.38	Ekw anichii kaa maakunawesitwaau kaa chiiwetwaau nete kaa wiihtamuwaatwaau aniyuuh uchimaauh taan kaa itweyich Paul. Iskutak maak piyehtahkwaau anichii uchimaauch Romehch e ishi masinaasuyich Paul ekw maak Silas, chii sechisuuch, wesh chii chischeyihtamuch e chii wanituutawaatwaau. 
ACT.16.39	Ekw kaa nituwaapamaatwaau, kaa itaatwaau, nimihchiiwesinaan an kaa ihtiyaahch. Ekw kaa wiiwiihtahaatwaau anit chipahutuukamikuhch, kaa itaatwaau che nakatamiyich aniyuu ihtaawiniyuu. 
ACT.16.40	Ekw maak Paul kaye maak Silas anite aniyuu iskweu Lydia e ihtaayich ekute kaa ituhtetwaau. Ekut utah pasch kaa ihtaayich chiichishaanuuh kaa taapwehtamiitwaau, ekw kaa ayimihaatwaau chechii yaaichikaapuyich e taapwehtamiyich. Ekw kaa chistuhtetwaau.
ACT.17.1	Ekw Paul kaye Silas anite Amphipolis ekw maak Apollonia kaa ishinihkaateyikwaauh ihtaawin kaa ati ituhtetwaau. Ekw miin anite Thessalonica kaa ishinihkaateyich ihtaawiniyuu kaa ituhtetwaau. Anit maak Thessalonicahch chii ihtakun Jewa ayimiheukamikw. 
ACT.17.2	Chii ituhteu Paul anite aniyuu ayimiheukamikuyuu, wesh eukw uyuu kaa chii ihtit maan. Nishtwaau e Jewa ayimiheuchiishikaayich chii waawiihtamuweu aniyuu iinuu taan e ishi aayimuumaakanuyich Christ Chishemanituu utayimuwiniihch, 
ACT.17.3	E itashteyich yaaitei e chii nituweyihtaakusiyich chechii nanehkachihaakanuyich Christ, kaye kaau chechii wanishkaayich nipuwinihch uhchi. Chii iteu maak aniyuu iinuuh, “Uu Jesus kaa aayimuumak, eukw uu Christ, Chishemanituu kaa pechi itishahukut.” 
ACT.17.4	Pasch maak anichii kaa nituhtuwaatwaau Paul ekw maak Silas chii shaakuuchimikuuch, ekute maak kaa ishi wiichihiiwetwaau e ihtaayich. Mihchetu Greek iinuuch kaa ayimihewaatisiitwaau, kaye mihchetu iskweuch kaa chisteyimaakanuutwaau chii shaakuuchimaakanuuch.
ACT.17.5	Chii uhteyimikuuch maak Jewa iinuuh, iskutak wiyaapamikutwaau mihchetu aweyuuh e wiichihiikutwaau. Chii nishtuuneyuu aniyuuh aweyuuh ekaa papaaspine kaa ihtiyich maan, ekw kaa maausikuhteyitwaau kaa nituu machipayihtaasuyich anit ihtaawinihch. Kaa ituhteyich anite Jason uwaaskaahiikanimiihch, e chii iteyihtahkwaau che miskawaatwaau aniyuu Paul ekw maak Silas anite. Chii wii maakuneuch aniyuu Paul kaye Silas e chii wii ituhtahaatwaau anite kaa ihtaayich aniyuu iinuu kaa chishuwaahaatwaau. 
ACT.17.6	Iskutak maak ekaa meskawaatwaau Paul ekw maak Silas anite Jason e ihtaayich ekw aniyuu Jason ekw maak kutak wiichishaanimaauh anite kaa ishitaapaataatwaau aniyuu kaa niikaanishkamiitwaauh aniyuu ihtaawiniyuu e ihtaayitwaauh. Chii tepweuch e itwetwaau, “Paul ekw maak Silas muush machipayihtaasuuch taanite e ati ihtaatwaau, ekw maak tekushihkwaau utah chitihtaawinaahch. 
ACT.17.7	Jason maak anite wiichihch chii kanuweyimeche Paul ekw maak Silas. Namui maak nuuhchi miskawaanaanich aat e chii naanituweyimachihtwaau anite. Ekw maak Jason piyeshuwachiht kaye aniyuuh uwiichewaakanh. Misiwe aanuwehtamuch taan e itashteyich Chisheuchimaau Caesar uwiishuwewiniyuu, e itwetwaau e ihtaayich kutak Chisheuchimaau Jesus e ishinihkaasuyich,” eukw uyuu chipaa nanihiihtawaakanuyuu e itwetwaau. 
ACT.17.8	Uyuu maak kaa itwetwaau chii ihtuutaweuch aniyuu iinuu, kaye aniyuu kaa niikaanishkamiyich aniyuu ihtaawiniyuu chechii mistachishuwaasiistuwaayich Jason kaye aniyuu Paul kaye maak Silas. 
ACT.17.9	Ekw kaa itaakanuut Jason kaye anichii kutakach kaa taapwehtahkwaau chechii chiishiihkaasutwaau ekw maak yaakw kaa pachishtinaatwaau.
ACT.17.10	Wiipach maak e ati tipiskaayich, anichii wiichishaanimaauch chii itishahweuch aniyuu Paul ekw maak Silas anite ihtaawiniyuu Berea kaa ishinihkaateyich. Iskutak maak tekushihkwaau anite tiiwehch chii ituhteuch Jewa iinuuh utayimiheukamikuwiihch. 
ACT.17.11	Anichii maak Jewa iinuuch anite Bereahch kaa ihtaatwaau naashch chii miyeyihtamuch wiyawaau e nituhtuwaatwaau aniyuu Paul ekw maak Silas namui aniyuu iinuu anite Thessalonica kaa ihtaayich kaa ihtiyich. Naashch chii nituhtuweuch kaye eshikum chiishikaau chii nituu chischeyihtamuch taan e itashteyich Chishemanituu utayimuwiniyuu, e chii wii nituu chischeyimaatwaau Paul tiyaapweyikwen aniyuu kaa itweyich. 
ACT.17.12	Ekw mihchetu Jewa iinuuch chii ati taapweyimeuch Utipeyihchikeu Jesus, kaye mihchetu kaa chisteyihtaakusitwaau Greek iskweuch kaye naapeuch chii taapweyimeuch kaye wiyawaau Jesus.
ACT.17.13	Iskutak maak piyehtahkwaau anichii Jewa iinuuch anite Thessalonicahch kaa ihtaatwaau Paul e waawiihtamiyich Chishemanituu utayimuwiniyuu anite Berea ihtaawinihch, chii ituhteuch anite, kaa ihtuutawaatwaau kaye aniyuu iinuu anit chechii chishuwaahiikutwaau aniyuu Paul ekw maak Silas. 
ACT.17.14	Ekw anichii wiichishaanimaauch tiiwehch kaa itashumuhaatwaau Paul anite yaayeu chihchikamiihch. Silas ekw maak Timothy ekut kaa ihtaatwaau wiyawaau anit Bereahch. 
ACT.17.15	Ekw anichii naapeuch kaa itahuyaatwaau Paul anite Athensihch. Ekw anichii naapeuch miin kaau Bereahch kaa ishi chiiwehutwaau, e chii itikutwaau Paul chechii itaatwaau Silas ekw maak Timothy wiipach chechii pechi nituwaapamikut.
ACT.17.16	Mekwaach maak Paul e ashuwaapamaat Silas ekw maak Timothy anite Athensihch, misiwe taanite e iitaapit chii waapameu manituuhkaan, ekw naashch kaa iskaayeyihtamahiikut. 
ACT.17.17	Eukw wehchii ituhtet anite Jewa ayimiheukamikuhch chechii wiihtamuwaat miywaachimuwiniyuu aniyuu Jewa iinuuh kaye aniyuu Greek kaa itiskaanesiyich kaa ayimihewaatisiyich iinuu kaye eshikum chiishikaau chii ituhteu anite kaa chii ataawaanuyich chechii ayimihaat anit iinuuh kaa ihtaayich. 
ACT.17.18	Peyakwaau chii nachiheuch chischinuhamaachesuuh naashch e chii iipwaahkaayich Epicurean ekw maak Stoic kaa ishinihkaataakanuyitwaauh. Uchii maak chischinuhamaachesuuch chii ayimiheuch aniyuu Paul ekw kaa maayeyimaatwaau e itaatwaau, “Taan e itwet uu chiishkwehkaan.” Ekw kutakach kaa itwetwaau, “Iska aayimuumewaah aniyuu wiya e nuuchiishtuwaat aweyuu, namui maak chichischeyimaanuu chiyaanuu aweyuu aniyuu.” Eukw uyuu kaa itwetwaau wesh Paul chii aayimuumeyuu Jesus, kaa wanishkaayich nipuwinihch uhchi. 
ACT.17.19	Ekw kaa ituhtahaatwaau Paul anite e nishtuwiinaanuyich Areopagus kaa ishinihkaateyich ekw kaa itaatwaau, “Niwii chischeyihtenaan uu kaa uskaach chiskutamaachewin taan e ishi chiskutamaacheyin. 
ACT.17.20	Pasch aniyuu chekwaayuu kaa aayimuutaman nimiskaashtenaan ekw maak waa chischeyihtamaahch taan nihaau e ishi wiihtamaachemakahch an kaa itweyin,” chii itweuch. 
ACT.17.21	Anichii misiwe anite Athensihch kaa ihtaatwaau kaye anichii maaniteuch anite kaa wiichitwaau naashch taapwe chii miyeyihtamuch kaye muush chii taunamaasuuch chechii nituhtahkwaau kaye e ayimitutahkwaau taan e ishi yaakw papehtaakuniyich, ekun kaa iteyihtaakusitwaau.
ACT.17.22	Ekw Paul anit tetaauch kaa niipuut ekw kaa itwet, “Chiyawaau naapeutikw utah athensihch kaa uhchiyekw, niwaapahten misiwe taan an e ihtiyekw, naashch e ayimihewaatisiyekw. 
ACT.17.23	E pimuhteyaan anite chitihtaawiniwaahch, nichii waapahten anite e ayimihaayekw. Nichii waapahten nanaahkuu e ishinaakuhkwaauh anit kaa chii ayimihaayekw. Ekw kaa waapahtamaan peyakw anit kaa ayimihaayekw e masinaatech e itashtech, ‘Ekut utah che nuuchiishtuwaakanuut Chishemanituu an eshkw ekaa chischeyihtaakusit.’ Ekw maak waa aayimuutamaatakuch Chishemanituu an waa nuuchiishtuwekw aat maak ekaa chischeyimekw.”
ACT.17.24	“Eukw uu Chishemanituu misiwe kaa usihtaat uyuu aschiiyuu kaye maak misiwe chekwaayuu taan e ishi ihtakuniyich utah, wiya uchimaau utah aschiihch kaye kihchikiishikuhch namui maak wiichuu anite ayimiheukamikuyuu naapeu e chii ushihtaayich. 
ACT.17.25	Namui pukuseyimeu naapeuh chechii pimaachihiikut maak chechii waawiichihiikut, wesh wiya miiweu misiwe anit wehchi pimaatisiinaanuyich kaye wiya misiwe miyeu aweyuuh chekwaayuu. 
ACT.17.26	Peyakw naapeuh uhchi e ihtaayich chii uhchi ushiheu misiwe e itiskaanesiyich aweyuuh nanaahkuu chechii ishi ihtaayich misiwe e ispichiskamikaayich uyuu aschiiyuu. Niyaakan maak chii wiyeyihtamuweu taaishpish che ihtaayich anite kaye taan che ishkusinaateyich aschiiyuu anite che ihtaayich. 
ACT.17.27	Eukw uyuu wehchii ushihaat aweyuuh, chii pukuseyihtam chechii naanituwaapamikut ekw maak muushihiikute chechii miskaakut. Taapwe maak, misiwe paahpeyakw e tashiihkw naashch taapwe chipeshuwaapamikunuu. 
ACT.17.28	Muyaam awen kaa itwekwe, ‘Chishemanituu uhchi wehchi pimaatisiihkw, kaye wehchii aahchiihkw kaye wehchi ayaayihkw yehewin.’ Muyaam pasch tipiiwe chitiiniimuwaauch kaa chii masinahiichetwaau kaa itwewaakwenich, ‘Taapwe misiwe kuutawaashiimitutaakunuu.’ ”
ACT.17.29	“E utawaashiimitutaatahkw maak Chishemanituu, namui chipaa uhchi iteyimaanuu Chishemanituu taapishkuuch manituuhkaan chechii iteyihtaakusit wesh naapeu ushiheu manituuhkaan shuuliyaanaapiskuhch kaye waapashuuliyaanaapiskuhch maak asiniihch uhchi wiya ukaschihuwin e aapachihtaat. 
ACT.17.30	Weskach iinuuch ekaa uhchi chischeyihtahkwaau taan nihaau e iteyihtaakusiyich Chishemanituu chii ushiheuch manituuhkaan, namui maak pitamaa uhchi waweshihiikuuch Chishemanituu. Anuhchiish maak Chishemanituu itashumeu iinuuh misiwe utah aschiihch chechii kweskaatisiyich. 
ACT.17.31	Wesh Chishemanituu chii wiyeyihtam aniyuu e chiishikaayich misiwe aweyuu utah aschiihch kuiskw che ishi wiyaaskunaakanuyich. Chishemanituu maak chii wiyeyimeu peyakw naapeu che ishi wiyaaskunicheyich, chii waapahtiyeu maak misiwe aweyuu eukun uyuu naapeu kaa wiyaapamaat chechii wiyaaskunicheyich, e chii wanishkaanaat nipuwinihch uhchi.”
ACT.17.32	Iskutak maak piyehtawaatwaau aniyuu Paul e aayimuutamiyich aniyuu kaau e wanishkaanuyich nipuwinihch uhchi, chii maayeyimeuch e ushinawaatwaau, mikw maak pasch chii iteuch, “Miin chiwii pehtaatinaan e aayimuutaman uu.” 
ACT.17.33	Ekw maak Paul kaa chistuhtet anit aniyuu e nishtuwiinaanuyich. 
ACT.17.34	Pasch maak aweyuu chii wiicheukuu kaye chii ati taapwehtamiyuu. Peyakw an Dionysius chii ishinihkaasuu chii uchimaahkaanishiyuu anite Areopagus, ekw maak iskweu Damaris e ishinihkaasut kaye maak kutakach awenichii.
ACT.18.1	Paatimaa maak chii chistuhteu Paul anit uhchi Athensihch, ekw anite Corinth kaa ituhtet. 
ACT.18.2	Ekut maak utah kaa uhchi chischeyimaat aniyuu Jewa iinuuh Aquila kaa ishinihkaasuyich. Anite Pontus kaa ishinihkaatech ihtaawin anite Italy aschiihch ekute chii pimaatisiichen. Ekute maak anite kaa uhtuhteyikupanen, wiichiskweu Priscilla e chii wiichewaat, wesh an chisheuchimaau Claudius chii itashuwekupane misiwe Jewa iinuuh che nakatamiyich Rome ihtaawiniyuu anite Italy aschiihch kaa ihtakuniyich. Chii nituwaapameu maak Paul uyuu Aquila ekw maak wiichiskwewiyuu. 
ACT.18.3	Kaa wiichimaat kaye kaa wiichaapatisiimaat e ushihtaayich maahkii wesh ekun kaa itaapatisiyich mwehch wiya kaa itaapatisit anit chechii uhchi wiichihiisut. 
ACT.18.4	Muush maak tahtwaau e Jewa ayimiheuchiishikaayich chii naachayimihaau Paul ekw kaa chii ayimihiitutwaau aniyuu Jewa kaye Greek iinuu e siihchimaat chechii taapwehtaakut.
ACT.18.5	Iskutak maak tekushiniyich Silas ekw maak Timothy anite Macedonia e uhtuhteyich, ekw kaa puuniit aniyuu e maahkiihchet. Ekw Paul pisikw kaa waawiihtamuwaat aniyuu Jewa iinuu miywaachimuwiniyuu e itaat, Jesus eukw Christ aniyuu Chishemanituu kaa pechi itishahwaat. 
ACT.18.6	Chii aanuwehtaakuu maak kaye chii maayeyimikuu ekw Paul kaa pahpauhahk uchekwaanim e nuukuhtaat ekaa nihiishkaakut aniyuu e ihtiyich. Ekw kaa itaat, “Chiyawaau chika ihtuutaasunaawaau nishuuwanaatisiyekwe, namayeu niya che ihtuutaatakuch. Wesh ekw che chihchipayihtaayaan anichii ekaa Jewa kaa itiskaanesitwaau e waawiihtamuukwaau miywaachimuwiniyuu.” 
ACT.18.7	Ekw kaa nakataat, kaa nituu wiichimaat naapeu Titius Justus e ishinihkaasuyich, ekaa Jewa itiskaanesiyich yaapach maak e taapweyimaayich Chishemanituu. Peshuch Jewa ayimiheukamikuhch chii chimateyuu uwaaskaahiikanim uu naapeu. 
ACT.18.8	Crispus maak, an kaa niikaanishkahk aniyuu ayimiheukamikuyuu chii taapweyimeu Utipeyihchikeu, kaye misiwe aniyuuh anit e peyakuteusiit. Kaye maak mihchetu anit Corinth kaa ihtaatwaau iinuuch chii pehtamuch aniyuu miywaachimuwiniyuu. Chii taapwehtamuch kaye maak chii siikahaahtuwaakanuuch.
ACT.18.9	Peyakwaau e tipiskaayich Paul chii waapahtiyaakanuu chekwaayuu, Utipeyihchikeu e ayimihiikut e itikut, “Ekaawii kushtaach, yaapach kacheskwe, ekaawii nuuhtipuunii. 
ACT.18.10	Wesh chiwiicheutin. Namui awen chika chii wiyesh ihtuutaakw wesh mihchetu iinuuch utah ihtaawinihch niya anichii nitiiniimach.” 
ACT.18.11	Ekw Paul kaa ihtaat anit ihtaawinihch peyakw pipun miin aapihtuu, e chischinuhamuwaat iinuu Chishemanituu utayimuwiniyuu.
ACT.18.12	Iskutak maak Gallio kaa Rome uchimaahkaanuut anite Achaia kaa ishinihkaateyich aschiiyuu anichii Jewa iinuuch maamuu chii nishtuwiyuuch ekw kaa maakunaatwaau Paul kaa ituhtahaatwaau anite wiyaaskunicheukamikuhch. 
ACT.18.13	Ekw kaa itwetwaau, “Uu naapeu siihchimeu iinuu aahchiiuh chechii ishi taapwehtamiyich, aniyuu maak e ishi chischinuhamaachet chechii ishi nuuchiishtuwaakanuyich Chishemanituu namui itashteu anite wiishuwewinihch uu chechii ihtinaanuuhch.” 
ACT.18.14	Mwehch maak Paul chii wii ayimuu, Gallio kaa itaat aniyuu Jewa iinuu, “Taapwe kaa wanituutamukwe uu naapeu Paul, chipaa nituhtaatinaawaau. 
ACT.18.15	Mikw maak chiyawaau anit chimachipayihkahtaatunaawaau itwewinh uhchi kaye ishinihkaasuwinh uhchi kaye maak chitayimihewin wiishuwewinawaauh uhchi. Chiyawaau miyupayihtaakw taan e ishi machipayekw, namui wii niya chika uhchi wiichihiitinaawaau.” 
ACT.18.16	Ekw Gallio kaa wiiwiitisuhwaat aniyuu iinuu kaa peshuwaayich Paul anite wiyaaskunicheukamikuhch. 
ACT.18.17	Ekw anichii iinuuch miiskuch aniyuu Sosthenes kaa maakunaatwaau, aniyuu kaa niikaanishkamiyich Jewa ayimiheukamikuyuu, ekw kaa kusiihkuwaatwaau anit wiiwiitamihch wiyaaskunicheukamikuhch. Namui mikw uhchi aapateyimeu an uchimaau Gallio aniyuu kaa ihtiyich.
ACT.18.18	Mihchetu chiishikaau chii ihtaau Paul anit Corinth anite wiichishaanimaauh e ihtaayitwaauh. Ekw chek kaa chihchichimetwaau, anite Syria chii isichimeuch, Priscilla ekw maak Aquila chii wiicheukuu. Eshkw maak ekaa uhchi isichimetwaau anite Cenchreaehch, Paul chii kaaschipaatam ustikwaan muyaam Jewa iinuu kaa chii ihtiyich chekwaayuu e chii itaayich Chishemanituu cheshtinaash che ihtuutahk. 
ACT.18.19	Ekw kaa misakaatwaau anite Ephesus kaa ishinihkaateyich utenaayuu, ekut anit Paul kaa nakataat aniyuu Priscilla ekw maak Aquila, aahchiiuh chii ituhteuch wiyawaau anichii. Ekw Paul kaa piihchet anite Jewa ayimiheukamikuhch ekw kaa ayimihiitutwaau aniyuu Jewa e siihchimaat chechii taapwehtaakut taan e itwet. 
ACT.18.20	Chii kakwechimikuu maak aniyuu pasch Jewa iinuuh chineush chechii ihtaat anite e ihtaayich, namui mikw uhchi niskumeu. 
ACT.18.21	Mikw chii iteu Paul, iskutak chestuhtet, “Nika takushin miin, Chishemanituu iteyihtahke miin chechii takushiniyaan.” Ekw kaa puusit utiyuu anit uhchi Ephesus.
ACT.18.22	Iskutak maak mesikaat anit Caesarea, ekut anit kaa uhchi chistuhtet Jerusalemihch e ituhtet, kaa nituwaapamaat aniyuu umaamuuayimihaauh ekw miin anite Antiochihch kaa ituhtet. 
ACT.18.23	Ekut kaa ihtaat weipishchiish ekw miin kaa chistuhtet. Ekw anite aschiihch Galatia kaye Phrygia kaa ishinihkaateyikwaauh ekute kaa ituhtet, e ayimihaat aniyuu Jesus kaa taapweyimaayich chechii yaaichikaapuyich.
ACT.18.24	Jewa iinuu Apollos e ishinihkaasut anite Alexandria e uhchiit chii takushinuu anite Ephesus. Naashch chii kaschihuu uu naapeu e ayimit, kaye chii miyu chischeyihtam taan e itashteyich Chishemanituu utayimuwiniyuu. 
ACT.18.25	Naashch maak kuiskw chii ishi chiskutamuwaakanuukupane aniyuu meskanaayuu Utipeyihchikeu kaa itweyich chechii ishi pimuhtaanuyich anit chechii uhchi pimaachihunaanuyich. Kaye maak naashch chii sichiyesuu e aayimuumaat Jesus taan nihaau kaa ishi pehtawaat John siikahaahtaacheu e ishi aayimuumaayich kaye maak chii taapweu aniyuu kaa ishi chiskutamaachet. Mikw maak namui uhchi chischeyimeu taan kaa pechi ispayiyich Jesus. 
ACT.18.26	Chii ayimiheu maak iinuu anite Jewa ayimiheukamikuhch ekaa mitun kushtaachit. Iskutak maak kaa pehtaakut Priscilla ekw maak Aquila, chii chiiwetahiikuu. Etituu kaa ishi waawiihtamaakut Chishemanituu umeskanaamiyuu. 
ACT.18.27	Chek Apollos kaa iteyihtahk chechii ituhtet anite Achaia, ekw aniyuuh wiichishaanimaauh anite Ephesus kaa ihtaayich chii naheyihtamiyuu anite chechii ituhtet ekw kaa masinahamuwaatwaau aniyuu kaa taapweyimaayich Jesus, Achaia kaa ihtaayich e itaatwaau che miyuuhkawaatwaau aniyuu Apollos takushiniyichen anite. Iskutak maak Apollos tekushihk anite Achaia, naashch taapwe mistahii chii wiichiheu aniyuu aweyuuh kaa taapweyimaayich Jesus, aniyuuh kaa shaweyimikuyich Chishemanituu chechii taapwehtamiyich. 
ACT.18.28	Mitun maak chii shaakuuchimeu aniyuuh Jewa iinuuh anit e mihchetinaanuyich, Chishemanituu utayimuwinihch e uhchi wiihtamuwaat Jesus e aawiyich Christ, Chishemanituuh e chii pechi itishahukuyich.
ACT.19.1	Mekwaach maak Apollos anite Corinth kaa ihtaat, Paul chii papaaituhteu anite aniyuu aschiiyuu ekw chek kaa utahtahk Ephesus. Ekut kaa nachishkawaat pasch aniyuu aweyuuh kaa taapweyimaayich Jesus. 
ACT.19.2	Kaa kakwechimaat, “Chichii miikunaawaau aa Kaa payehchisiit Ahchaahkw iskutak kaa ati taapwehtamekw.” Ekw kaa itikut, “Namui nuuhchi pehtenaan e ihtaat Kaa payehchisiit Ahchaahkw.” 
ACT.19.3	Ekw Paul kaa itaat, “Chekw siikahaahtaachewin maak kaa ishi siikahaahtaakuyekw.” Kaa itikut, “John kaa ishi siikahaahtaachet nichii ishi siikahaahtaakunaan.” 
ACT.19.4	Ekw Paul kaa itaat, “John chii siikahaahtuweu aniyuu aweyuu kaa wii kweskaatisiyich kaye maak chii Itekupane aniyuu iinuu kaa siikahaahtuwaat, che takushiniyich kutak aweyuu. Eukw maak an yaakw chipaa taapweyimaawaau. Ekun uyuu Jesus John kaa aayimuumaakupane.”
ACT.19.5	Iskutak maak anichii iinuuch kaa ayimihiikutwaau Paul piyehtahkwaau uyuu, chii siikahaahtuwaakanuuch Utipeyihchikeu Jesus utishinihkaasuwiniihch ishi. 
ACT.19.6	Ekw Paul kaa saaminaat, kaa piihchishkaakutwaau Kaa payehchisiyich Ahchaahkwa, kaye chii kweschayimuuch, kaye maak chii ayimistamuweuch Chishemanituu. 
ACT.19.7	Wiyesh maak niishushaap chii tashuuch maamuu anichii naapeuch kaa saaminaakanuutwaau.
ACT.19.8	Nishtu piisim maak chii ihtaau Paul anit Ephesus kaye muush chii piihcheu anite Jewa ayimiheukamikuhch, e ayimihaat aniyuu iinuu ekaa mitun kushtaachit, naashch e siihchimaat chechii taapwehtaakut aniyuu kaa itaatutahk Chishemanituu uchisheuchimaawiniyuu. 
ACT.19.9	Mikw maak pasch anichii kaa nituhtahkwaau naashch chii siipihtamuch, namui uhchi wii taapwehtamuch, kaye naashch chii maayeyimeuch Paul aniyuu e ishi tipaachimaayich Jesus anit e mihchetinaanuyich. Ekw Paul kaa wiiwiit anit ayimiheukamikuhch kaye kaa wiicheukut aniyuu aweeyuuh kaa taapweyimaayich Jesus, ekw kaa ituhtetwaau anite Tyrannus kaa ishinihkaateyich miichiwaahpiyuu kaa chii nishtuwiinaanuyich ekut maak anit kaa ayimihaat aniyuu iinuu Jesus e aayimuumaat. 
ACT.19.10	Niishu pipun maak ekun kaa ihtinaanuuhch uu, ekw maak mihchetu iinuuch anit Asia aschiihch taapishkun Jewa kaye ekaa Jewa kaa itiskaanesitwaau chii pehtamuch Utipeyihchikeu utayimuwiniyuu.
ACT.19.11	Chishemanituu maak chii ihtuutaweu Paul chechii suuhchimaamishkaach ihtiyich. 
ACT.19.12	Waawaach utaapishkaakan kaye maak kutak uchekwaanim chii ituhtataakanuyuuh anite kaa aahkusiitwaau aweyuuh e ihtaayich, tiiwehch maak chii miinuwaatisiyuu iskutak tiyaahichinimiyich. Kaye anichii machiahchaahkuch chii wiiwiyuuch anit aniyuu kaa piihchishkuwaatwaau aweyuu. 
ACT.19.13	Pasch maak Jewa iinuuch kaa chii wiiwiitishihwaatwaau machiahchaahkwa chii papaamuhteuch e kuchihtaatwaau chechii wiiwiitishihwaatwaau machiahchaahkwa Utipeyihchikeu Jesus utishinihkaasuwiniyuu uhchi. Chii iteuch aniyuuh machiahchaahkwa, “Jesus, aniyuu Paul kaa aayimuumaat e kacheskwet, eukun an utishinihkaasuwin uhchi chititashumitinaawaau chechii pechi wiiwiyekw.” 
ACT.19.14	Ekw maak chii ihtaau peyakw kaa niikaanapit ayimiheuchimaau Sceva e ishinihkaasut, niishwaashch e chii tashiyich ukusisa, eukun maak kaa ihtiyich kaye aniyuu ukusisa. 
ACT.19.15	Ekw mikw aniyuu machiahchaahkwa chii nishkuushihiikuuch e itikutwaau, “Nichischeyimaanaan awen Jesus kaye Paul. Chiyawaau maak namui chichischeyimitinaan. Chekwaan maak che uhchi nanihiihtaataahch.” 
ACT.19.16	Ekw aniyuuh naapeu kaa piihchishkaakuyich machiahchaahkwa chii mistakusiihkaakuuch. Chii wiiwiitishimuuch anit waaskaahiikanihch e chii miswaakanihkaatikutwaau aniyuuh naapeu, e musheshkatepahiitutwaau e chii piikupitamiyich uchekwaanimuwaau. 
ACT.19.17	Iskutak maak anichii Jewa iinuuch kaye anichii ekaa Jewa kaa itiskaanesitwaau anit Ephesus kaa ihtaatwaau kaa pehtahkwaau uyuu misiwe chii sechisuuch, ekw maak Utipeyihchikeu Jesus utishinihkaasuwin etituu kaa ati chisteyihtaakanuyich. 
ACT.19.18	Mihchetu maak anichii kaa taapwehtahkwaau chii pechi wiihtamuch anit e mihchetinaanuyich taan kaa ishi machituutahkwaau kaye e miteutwaau. 
ACT.19.19	Mihchetu maak anichii chii petaauch umiteusinahiikanawaau ekw kaa ishkwaasahkwaau anit e mihchetinaanuyich. Ekw kaa achihtahkwaau taan kaa itachihtaakuniiwaakupanenh aniyuuh masinahiikanh, niyaayinumitanuu chishemitaahtumitanuu maak chii ispihchetiyuu shuuliyaawaapiskwa. 
ACT.19.20	Uu maak e chii ispayihch chii ati mishihtepayuu miywaachimuwin, an maak e ishpish suuhchipayihch uu miywaachimuwin mihchetu awenichii chii ati taapwehtamuch.
ACT.19.21	Iskutak maak kaa chiishipayihkwaau uyuu chekwaayuu Paul chii iteyihtam kaau chechii ituhtet anite Macedonia kaye Achaia aschiihch ekw miin anite Jerusalemihch itehche chechii ituhtet. “Iskutak chii ituhteyaane anite Jerusalemihch, ekw Romehch nipaa ituhten” chii iteyihtam. 
ACT.19.22	Ekw kaa niikaanitishihwaat niishu kaa atushkaakut Timothy kaye Erastus e ishinihkaasuyich anite Macedonia aschiihch chechii ituhteyich, ekw anit Asia weipishchiish kaa ihtaat wiya.
ACT.19.23	Mekwaach maak anit Ephesus kaa ihtaat, anichii iinuuch chii chishuwaasuuch aniyuu e uskaayich e ishi chiskutamaacheyich Paul e itweyich Utipeyihchikeu Jesus eukw meskanuu chechii uhchi pimaachihunaanuuhch. 
ACT.19.24	Wesh chii ihtaau peyakw naapeu anit Ephesus, Demetrius e ishinihkaasut e ushihtaat e ayaapishaashiyikwaau chisheayimiheukamikusha e chischinuwaapahtahk aniyuu anite miyaamihchimaakanuyich aniyuu manituuhkaaniskweu Artemis kaa ishinihkaasuyich. Shuuliyaaunaapiskw chii aapachiheu uyuu e ushihtaat. Chii ataaweu maak aniyuuh. Chii wiichihiikuyuu maak aniyuu kaa wiichaapatisiimikut aniyuu taan kaa ishpish chii mista ushihtaatwaau shuuliyaayuu. 
ACT.19.25	Ekw kaa wiishaamaat aniyuu misiwe uyuu kaa itaapatisiyich wesh naashch chii chishuwaasuu ekw kaa itaat, “Chichischeyihtenaawaau e ushihtaayihkw shuuliyaau uu e itaapatisiihkw, kaye chichii pehtenaawaau taan kaa ihtit Paul kaye taan kaa itwet. 
ACT.19.26	Mihchetu chii ihtuutaweu iinuu chechii taapwehtamiyich taan e ishi chiskutamaachet ekaa chechii nuuchiishtamiyich chekwaayuu shuuliyaanaapiskuhch e chii uhchi ushihtaakanuyich. Mihchetu maak aweyuu chii taapwehtaakuu utah Ephesus kaa ihtaayich kaye misiwe anite Asia aschiihch kaa ihtaayich. 
ACT.19.27	Uyuu maak e ishi chiskutamaachet, namui chika uhchi iteyihtamuch iinuuch e miywaayich chitaapatisuwinaanaayuu. Kaye maak namui chika uhchi nuuchiishtuwaakanuu an kaa chisteyihtaakusit manituuhkaaniskweu Artemis kaye chika wanichischisiitutuwaakanuu, an kaa chii nuuchiishtuwaakanuut utah Asia kaye misiwe e ispichiskamikaayich uyuu aschiiyuu.”
ACT.19.28	Iskutak maak anichii iinuuch piyehtawaatwaau uyuu e itweyich chii chishuwaasuuch ekw kaa ishi tepwetwaau, “Chisteyihtaakusuu Artemis anite Ephesus kaa ihtaat.” 
ACT.19.29	Chek maak chii ati mihchetuuch anichii iinuuch e tepwetwaau. Chii niishuuch maak naapeuch, Gaius kaye Aristarchus e ishinihkaasutwaau anite Macedonia e chii uhchiitwaau, e chii wiichewaatwaau Paul. Eukw uyuu naapeuh kaa maakunaatwaau ekw kaa ishitaapaataatwaau anite iinuu kaa chii nishtuwiyich. 
ACT.19.30	Ekw Paul kaa wii ayimihaat aniyuu iinuu kaa chishuwaasiyich mikw maak aniyuu kaa taapweyimaayich Jesus namui uhchi pachishtinikuu chechii ituhtet anite. 
ACT.19.31	Pasch kaye aniyuu kaa atushkuwaayich chisheuchimaau aniyuuh kaa wiichewaakanit chii masinahamaakuu e itikut ekaa chechii ituhtet anite aniyuu iinuu kaa chishuwaasiyich e ihtaayich. 
ACT.19.32	Anichii maak iinuuch misiwe chii chishuwaasuuch, pasch chii aashihkweuch e aashitemitutwaau, mihchetu maak namui uhchi chischeyihtamuch chekwaayuu wehchi nishtuwiinaanuyich. 
ACT.19.33	Ekw pasch anichii Jewa iinuuch chii kuhkuneuch naapeu Alexander e ishinihkaasuyich anite niikaanaanihch ishi, e iteyimaakanuut wiya kaa ihtuutahk wehchi chishuwaasinaanuyich. Ekw kaa uhpinischeyit chechii chipihchiyich aniyuu iinuu e tepweyich, e wii wiihtamuwaat ekaa uhchi wiyesh ihtit wii. 
ACT.19.34	Iskutak maak anichii iinuuch chescheyimaatwaau Jewa e itiskaanesiyich aniyuu Alexander, misiwe maamuu chii tepweuch e itwetwaau, “Chisteyihtaakusuu Artemis anite Ephesus kaa ihtaat.” Niishu tipahiikan maak chii ishpish tepweuch.
ACT.19.35	Chek maak an peyakw kaa niikaanishkaachet anit ihtaawinihch kaa chipihchihaat e tepweyich. Ekw kaa itaat, “Chiyawaau Ephesus kaa uhchiyekw, misiwe awen chischeyihtam ekut anit Ephesus e ihtakuhch an chisheayimiheukamikw anite kaa chii kanuweyimaakanuut an kaa chisteyihtaakusit Artemis kaye an kaa chisteyimaakanuut asinii chiishikuhch kaa uhchi pachishinit. 
ACT.19.36	Namui awen chika chii aanuwehtam uyuu. Puuniikw maak uu e ihtiyekw kaye yaakwaamiikw taan che ihtiyekw. 
ACT.19.37	Chichii peshuwaawaauch uchii naapeuch aat maak ekaa uhchi kachemutitwaau anit chisheayimiheukamikuhch kaye maak namui uhchi papaashtaameuch aniyuu Artemis. 
ACT.19.38	Ekw Demetrius kaye aniyuu kaa wiichaapatisiimaat wiyesh e iteyihtamuwaakwenich wiyaaskunicheukamikuhch chipaa ituhteuch. Wesh aapahiikanuu an wiyaaskunicheukamikw kaye ihtaauch anichii wiyaaskunichesuuch ekut maak anite chipaa nituu mamishimituuch. 
ACT.19.39	Ekw maak e ihtakunikwe miin chekwaan e wii itweyekw, nituu wiihtamukw iskutak anite Ephesus nishtuwiinaanuuhche. Wiyawaau chika wiyeyihtamuch taan che ihtitwaau. 
ACT.19.40	Kushpanaateyihtaakun chiyaanuu chechii ataameyihtaakusiihkw e machipayihtaasuyihkw uu anuhchiish kaa ihtinaanuuhch. Namui maak chekwaan ihtakun wehchi machipayinaanuuhch kaye namui chika chii wiihtenaanuu chekwaan wehchi ispayihch uu.” 
ACT.19.41	Iskutak maak kaa itwet uyuu an kaa niikaanishkahk aniyuu ihtaawiniyuu, ekw kaa chipahahk aniyuu e nishtuwiinaanuyich.
ACT.20.1	Iskutak maak kaa ati chipihtewetaakanuyich taan kaa itewetaakanuyich kaye kaa chiiweyich aniyuu iinuu Paul chii wiishaameu aniyuu aweyuuh kaa taapweyimaayich Jesus. Ekw kaa siihchimaat suuhk che wii yaaichikaapuyich taan e ishi taapwehtamiyich. Iskutak maak kaa waachiyemaat ekw kaa chistuhtet Macedonia kaa ishinihkaateyich aschiiyuu e ituhtet. 
ACT.20.2	Aniyuu maak e ati pimuhtet anite aniyuu aschiiyuu Macedonia kaa ishinihkaateyich chii ati waapameu aniyuu aweyuuh kaa taapwehtamiitwaau nanaahkuu ihtaawinihch kaa ati aihtaayich anite itehche. Eukw uyuu miin kaa siihchimaat chechii yaaichikaapuyich aniyuu taan e ishi taapwehtamiyich kaye e ishi pimaatisiyich. Chek anite Achaia kaa ishinihkaateyich aschiiyuu kaa ati aihtaat. 
ACT.20.3	Nishtu piisim maak chii ihtaau anit. Iskutak maak ayeskuwiit che isichimet anite Syriahch, aniyuu unuuh Jewa kaa itiskaanesiyich anit kaa ihtaayich chii wii nipahiikuu, ekw kaa wiyeyihtahk kaau anite Macedoniahch che ituhtet. 
ACT.20.4	Chii mihchetiyuu maak aniyuu kaa wiicheukut. Sopater chii ishinihkaasuyuuh aniyuu peyakw. Pyrrhus chii ishinihkaasuyuuh uhtaawii uu Sopater. Berea kaa ishinihkaateyich ihtaawiniyuu ekute kaa uhchiitwaau. Ekw miin niishu aweyuu anite Thessalonicahch e uhchiyich chii wiicheukuu Paul, eukun Aristarchus ekw maak Secundus. Ekw miin anite Derbe kaa ishinihkaateyich ihtaawiniyuu chii peyakushiyuu anit e uhchiyich e wiicheukut, eukw uyuuh Gaius. Timothy kaye chii wiicheukuu. Ekw niishu miin aweyuu anite Asia kaa ishinihkaateyich aschiiyuu e uhchiyich chii wiicheukuu, eukw uyuuh Tychicus ekw maak Trophimus. 
ACT.20.5	Chii niikaanihteuch uchii naapeuch ekw anite Troas kaa ishinihkaatech ihtaawin ekute kaa ashuwaapamiyimihtwaau. 
ACT.20.6	Anite maak Philippihch ekut kaa uhchi puusiyaahch wii niyaan iskutak an kaa chiishikaach kaa chii muwaakanuut aaihkunaau ekaa uhpisut. Niyaayinuu chiishikaau maak ishpish ekw kaa utihtahuuchihtwaau anite Troas. Ekut kaa ihtaayaahch peyakw tuushteu.
ACT.20.7	An maak miyaachishtaichishkaanuuhch e ati utaakushiyich nichii nishtuwiinaan chechii maamuu miichisuyaahch. Paul maak chii ayimiheu aniyuu aweyuu kaa pechi nishtuwiyich. Wiipach chii wii chistuhteu aniyuu che waapaniyich, ekw maak chineush kaa ati ayimit. Piihiim chii aapihtaatipiskaayuu eshkw e ayimit. 
ACT.20.8	Anite maak an kaa nishtuwiyaahch ishpimiihtakuhch chii mihchen waashtenamaakan. 
ACT.20.9	Chii ihtaau maak anit uschiniichuu Eutychus e ishinihkaasut. Anite waasenihtaakaniyuu e ihtakuniyich anit maak e kaahtipaasiyich ekut kaa apit. Chii aapihiikuteyuu maak aniyuu waasenihtaakaniyuu. Aniyuu maak e ishpish chineush ayimiyich Paul chek chii nuuhtehkusuu an naapesh ekw kaa wiiwiipayit aniyuu waasenihtaakaniyuu. Chihchiwe maak chii ishpaanaayuu anite kaa uhchi aamipayit. Iskutak netawaahaakanuut, shaash namui uhchi pimaatisiyuu. 
ACT.20.10	Iskutak maak muushihtaat Paul taan e ispayiyich chii niihtaahtawiyuu, ekw kaa uchihchiihkunipayihut uhpime e ihtaayich aniyuu naapesha kaye kaa ati waauchikwepitaat. Ekw kaa itwet, “Ekaawii aayimeyihtamukw, namui nipuu chii itweu.” 
ACT.20.11	Ekw miin ishpimiihtakuhch kaa ituhtet Paul, kaa pahkwenaat aniyuu aaihkunaau che kuuminiyuunaanuyich. Miin maak chii ati ayimiheu. Chek piyetaapaniyich eshkw e ayimit, ekw maak kaa chistuhtet. 
ACT.20.12	Ekw an naapesh kaa wiiwiipayit chii chiiwehtahaakanuu. Nuwach chii miyeyihtamuch anichii iinuuch e pimaatisiyich.
ACT.20.13	An maak wiyaapahch nichii niikaanaashinaan niyaan anite an Assos kaa ishinihkaatech ihtaawin. Ekut anit nipaa uhchi puusihaanaan Paul. Eukw uyuu kaa itashuwet wesh chii pimuhteu wiya anite ishi. 
ACT.20.14	Iskutak maak kaa nachishkaakuyaahch anite Assos, nichii puusihaanaan ekw anite Mitylene kaa ishinihkaatech ihtaawin kaa itaashiyaahch. 
ACT.20.15	Ekut miin kaa uhchi chihtaashiyaahch ekw an ministikw Chios kaa ishinihkaatech kaa ati yaaihamaahch miin wiyaapahch. Miin maak wiyaapahch ekw miin kutach ministikw Samos e ishinihkaatech kaa utihtahamaach. Miin wiyaapahch ekw anite an ihtaawin Miletus kaa ishinihkaatech ekute kaa misakaayaahch. 
ACT.20.16	Paul maak chii wiyeyihtam ekaa chechii isichimet anite Ephesus, ekw kaa miyaauhamaahch an ihtaawin. Namui uhchi wii utamiiu, wesh chii wii utihtam Jerusalemihch eshkw ekaa Pentecost ishi chiishikaayich.
ACT.20.17	Paul maak anite Miletus chii uhchi masinahamuweu aniyuu kaa niikaanishkuwaayich umaamuuayimihaauh anite Ephesus kaa ihtaayich e wiishaamat. 
ACT.20.18	Iskutak maak kaa takushiniyich ekw kaa ayimihaat. Chii iteu, “Chichischeyihtenaawaau taan kaa ishi pimaatisiyaan kaa ishpish aihtaayaan ute Asia aschiihch piihiim kaa chistuhteyaan. 
ACT.20.19	E chii atushkuuk Utipeyihchikeu tipahteyimuwinihch ishi kaye aaskuu e chii ishinaakusiyaan e maatuuyaan. Chichischeyihtenaawaau kaye taan kaa ishi aayimihuyaan maan aniyuu kaa ishpish muush chii wii wiyesh ihtuutuutwaau anichii Jewa iinuuch. 
ACT.20.20	Kaye maak ekaa uhchi kaatwaatakuch chekwaan taan chechii ishi wiichihiikuyekw. Chichischeyihtenaawaau kaye taan kaa ishi chischinuhamaatakuch anite e nishtuwiinaanuuhch kaye anite chiichiwaawaahch, 
ACT.20.21	e wiihtamuukwaau taapishkun Jewa kaye Greek kaa itiskaanesitwaau e nituweyihtaakusitwaau chechii kweskaatisiitwaau Chishemanituu e naataatwaau kaye chechii taapweyimaatwaau Chitipeyihchikeminuu Jesus Christ. 
ACT.20.22	Nituhtamukw maak, anuhchiish naashch suuhchipayuu Kaa payehchisiit Ahchaahkw chechii nanihiihtuuk e itashumit Jerusalemihch chechii ituhteuch, nipaa ituhten maak anite anuhchiish. Namui nichischeyihten chekwaan che utihtahukuyaan anite ihtaayaane. 
ACT.20.23	Maau mikw chescheyihtamaan, Kaa payehchisiit Ahchaahkw niniikaan wiihtamaakw che kachipahukuch kaye nanaahkuu che ishi aayimihuch misiwe ihtaawinihch che ati ituhteuch. 
ACT.20.24	Namui maak mitun wiyesh nititeyihtamihiikun nipimaatisiiwin tepiyaahch iskutak chiishipayihche nipimaatisiiwin utah aschiihch chii chiishitaayaane taan kaa itashumit Utipeyihchikeu Jesus che itaapatisuuch, eukw uyuu chechii waawiihtamuch miywaachimuwiniyuu. Utah maak miywaachimuwinihch ekut e aayimuuteyich Chishemanituu ushaweyihchichewin.”
ACT.20.25	“Nituhtamukw maa, nichischeyihten eukw uu anuhchiish maahchishtai che waapamiyekw chiyawaau uu kaa chii waawiihtamaatakuch Chishemanituu uchisheuchimaawin ute itehche kaa ihtaayekw. 
ACT.20.26	Eukw maak uu wehchi kuiskw wiihtamaatakuch uu anuhchiish kaa chiishikaach namui niya nika uhchi ataameyihtaakusin nishuunaatisiite awen utah e tashiyekw. 
ACT.20.27	Wesh namui mitun nuuhchi nakaawiin kuiskw chechii ishi wiihtamaatakuch taan e ishi nituweyimitaakw Chishemanituu chechii ihtiyekw, namui mitun chekwaan kuuhchi kaatwaatinaawaau. 
ACT.20.28	Suuhk maak naanaakatuweyimisukw kaye suuhk wii miyu kanuweyimaahkuch aniyuuh Kaa payehchisiit Ahchaahkw kaa miitaakw chechii naanaakachihiimekw. Yaakwaau ishi kanuweyimaahkuch umaamuuayimihaauch, wesh Chishemanituu wiya chii tipahahweu uyuuh iskutak Ukusisa kaa pachishtinaat chechii nipahaakanuyich. 
ACT.20.29	Nichischeyihten wesh iskutak chii chistuhteyaane, che utihtitaakuch awenichii ekaa kuiskw ishi chiskutamaachetwaau naashch ekaa nanihekaatisiitwaau muyaam mahiihkanich e iteyihtaakusitwaau, chika wii wanaachihtaauch chitaapwehtamuwinuwaayuu. 
ACT.20.30	Ehe, waawaach kaye anit niyaanitam e ihtaayekw chika uhchi wiikaapuuch awenichii e kakweschipayihtaatwaau taapwewiniyuu kaye e wii iichepitaatwaau aweyuu kaa taapweyimaayich Jesus wiyawaau chechii nuushuushkaakutwaau. 
ACT.20.31	Yaakwaamiikw maak, muush chischisikw nishtu pipun utaahch ishi ekaa uhchi puuniyaan muush e chii yaakwaamimitakuch, kaye e chii maatuuyaan kaa ishpish suuhk chii wii wiichihiitakuch.”
ACT.20.32	“Ekw maak anuhchiish chit ishi pachishtishuwaatitinaawaau Chishemanituu ishi e ihtaat che miyu kanuweyimitaakw kaye utayimuwin che shaweyimikuwekw. Ushaweyihchichewinihch ekw maak utayimuwinihch ekut che uhchi miyu nihtaauchiyekw kaye ekut che uhchi ayaayekw aniyuu taan kaa wii ishi miyaat Chishemanituu aniyuu aweyuu kaa wiyeyimaat che utiiniimit. 
ACT.20.33	Chichischeyihtenaawaau ekaa wiiskaat uhchi mushtenamuuk awen ushuuliyaam maak uchekwaanim. 
ACT.20.34	Chichischeyihtenaawaau kaye niya tipiiwe e chii ayaapatisiyaan chechii uhchi wauhchistamaasuyaan taan e ishi nituweyihtamaan chechii pimaachihuyaan kaye taan e ishi nituweyihtahkwaau anichii kaa wiicheutwaau. 
ACT.20.35	An maak misiwe kaa ati aihtiyaan kaye kaa ishpish chii mistaapatisiyaan muush chichii wii waapahtiitinaawaau taan chipaa wii ishi wiichihaanuuch anichii kaa chistimaatisiitwaau kaye chechii chischisiihkw taan kaa itwet chitipeyihchikeminuu, etituu an awen kaa miiwet chekwaayuu shaweyihtaakusuu ishpishaat an awen kaa miyaakanuut chekwaayuu.”
ACT.20.36	Iskutak maak kaa chiishi ayimihaat Paul aniyuu kaa niikaanishkuwaayich kaa taapwehtamiyich anite Ephesus kaa ihtaayich ekw misiwe kaa niipiskuupitwaau e ayimihaatwaau. 
ACT.20.37	Misiwe maak chii maatuuyuu kaye chii waauchikwepitikuu 
ACT.20.38	naashch e macheyihtamiyich. Aniyuu maak e chii itaat ekaa miin che uhchi waapamikut eukw uyuu maauch kaa maakuhiikuyich. Ekw kaa ati wiicheukut anite chiimaanihch e ituhtet.
ACT.21.1	Iskutak maak kaa waachiyemachihtwaau, ekw miin kaa chihtaashiyaahch chiimaan anit uhchi, ekw anite Cos kaa ishinihkaatech ihtaawin kaa itaashiyaahch, chek kaa ati utihtahamaahch. Miin maak wiyaapahch ekw anite Rhodesihch kaa mishakaayaahch, ekw anit uhchi anite Patara kaa itaashtimitisuyaahch. 
ACT.21.2	Anit maak an Patara kaa ishinihkaatech ihtaawin ekut kaa ihtakuhch chiimaan anite Phoenicia kaa ishinihkaatech aschii che wii itaashtataakanuuhch. Kaa puusiyaahch an chiimaan. Ekw miin kaa chihtaashiyaahch. 
ACT.21.3	Iskutak maak wiyaapahtamaahch an ministikw Cyprus kaa ishinihkaatech shaawinihch itehche nichii ishi miyaauhenaan ekw kuiskw anite Syria aschiihch ekute kaa itaashtimitisuyaahch. An maak ihtaawin Tyre kaa ishinihkaatech anite Syria aschiihch kaa ihtakuhch ekut kaa naatakahaamaahch ekut kaye kaa akwaanaasunaanuuhch. 
ACT.21.4	Ekw kaa nituwaapamachihtwaau anichii kaa taapweyimaatwaau Jesus anit kaa ihtaatwaau. Peyakw tuushteu maak nichii ihtaawaanaan anit e ihtaatwaau. Anichii maak kaa taapwehtahkwaau Kaa payehchisiyich Ahchaahkwa chii ihtuutaakuuch chechii ayaakwaamimaatwaau Paul ekaa chechii ituhteyich anite Jerusalemihch. 
ACT.21.5	Mikw maak iskutak wetihchipayihch che chistuhteyaahch, mikw nichii ishi chistuhtenaan. Misiwe maak anichii kaa taapwehtahkwaau kaye wiichiskwewaau kaye utawaashiimuwaau nichii wiicheukunaanich e naasipewachiht. Ekw misiwe kaa niipiskuupiyaahch anit yaayeu e ayimihaayaahch. 
ACT.21.6	Iskutak maak kaa waachiyemituyaahch, ekw kaa puusiyaahch niyaan an chiimaan, ekw kaa chiiwetwaau wiyawaau.
ACT.21.7	Anit maak an Tyre kaa ishinihkaatech uhchi ekw Ptolemais kaa ishinihkaatech ihtaawin kaa kapaayaahch, kaa ati nituwaapamachihtwaau anichii wiichishaanimaauch. Peyakw chiishikaau nichii ihtaawaanaan anit e ihtaatwaau. 
ACT.21.8	Ekw maak wiyaapahch ekw kaa chistuhteyaahch anite an ihtaawin Caesarea kaa ishinihkaatech kaa ituhteyaahch. Philip maak e ishinihkaasut naapeu anit e ihtaat eukw uu wiichihch kaa ihtaawachiht. Kaa kacheskwet chii itaapatisuu uu Philip kaye eukw uu peyakw anichii niishwaashch kaa tashitwaau kaa wiyaapamaakanuutwaau chechii naatamaachetwaau anite ayimiheukamikuhch Jerusalemihch. 
ACT.21.9	Chii newiyuuh utaanisa eshkw ekaa niipuyich kaye maak chii uchischiwehiicheyuu. 
ACT.21.10	Weipishchiish maak kaa ihtaayaahch anit, ekw kaa takushinit naapeu kaa uchischiwehiichesuut. Agabus chii ishinihkaasuu. Judea aschiihch chii uhtuhteu. 
ACT.21.11	Ekw kaa pechi nituwaapamiyimiht uu naapeu, kaa utinamuwaat Paul upahkuhtehuniyuu, kaa maahkupitahk usith kaye utihchiih ekw kaa itwet, “Maau e itwet Kaa payehchisiit Ahchaahkw, Ekun che itaapahkaatikut aniyuu Jewa iinuu Jerusalemihch kaa ihtaayich an awen tepiyeusiit uyuu pahkuhtehun. Chika ishi pachischishuwaatikuu kaye uyuu iinuuh anite ekaa Jewa kaa itiskaanesiyich e ihtaayich.” Eukw uyuu kaa ishi wiihtahk an Agabus.
ACT.21.12	Iskutak maak piyehtamaahch aniyuu e itwet, niyaan kaye maak anichii kutakach anit kaa ihtaatwaau, nichii wii chistahamuwaanaan Paul chechii ituhtet Jerusalemihch. 
ACT.21.13	Mikw maak nichii itikunaan, “Chekwaan wehchi maatuuyekw, nikushikutehen e maatuuyekw. Yaapach wesh nika ituhten anite Jerusalemihch. Shaash wesin nitayeskuwiin namui mikw chechii chipahukuyaan Utipeyihchikeu Jesus utishinihkaasuwin uhchi, nitayeskuwiin kaye che wii nipahiikuwaane wiya uhchi.” Eukw uyuu kaa itikuyaahch Paul.
ACT.21.14	Namui maak nuuhchii nakaanaanaan, ekw mikw kaa itachiht, “Ekute kiipaa puut che ishinaakuhch. Tepiyaahch Utipeyihchikeu utiteyihtamuwin ispayiyiche.”
ACT.21.15	Weipishchiish maak nichii ihtaanaan anit, ekw kaa ayeskuwiyaahch anite Jerusalemihch che ituhteyaahch. 
ACT.21.16	Pasch maak anichii kaa taapweyimaatwaau Jesus anite Caesarea kaa uhchiitwaau nichii wiicheukunaanich, ekw kaa ituhtahiyimihtwaau anite naapeu Mnason e ishinihkaasuyich e ihtaayich. Ekut an nipaa ihtaawaanaan wiichihch. Anite Cyprus chii uhchiyuu uu Mnason. Shaash weskach chii taapweyimekupane wiya Jesus.
ACT.21.17	Iskutak tekushiniyaahch anite Jerusalemihch, naashch chii miyeyihtamuch anichii wiichishaanimaauch iskutak wiyaapamiyimihtwaau. 
ACT.21.18	Miin maak wiyaapahch nichii nituwaapamaanaan James misiwe anit e tashiyaahch. Paul kaye nichii wiicheukunaan. Misiwe anichii kaa niikaanishkuwaatwaau aniyuu kaa taapwehtamiyich anit Jerusalemihch kaa ihtaayich chii ihtaauch anit James e ihtaayich. 
ACT.21.19	Paul maak chii ati waachiyemeu misiwe, ekw kaa ati waawiihtamuwaat misiwe aniyuu taan kaa ishi ihtuutamaakuyich Chishemanituu aniyuu ekaa Jewa kaa itiskaanesiitwaauh mekwaach kaa waawiihtahk miywaachimuwiniyuu anite e ihtaayitwaauh.
ACT.21.20	Iskutak maak piyehtawaatwaau uchii taan e itaachimuyich Paul misiwe chii maamihchimeuch Chishemanituu. Chek maak e itaatwaau aniyuu Paul, “Niichishaanaan, chiwaapahten taan e ispihchetitwaau ekw Jewa iinuuch e taapweyimaatwaau Jesus utah Jerusalemihch, mihchetwaau chishemitaahtumitanuu e tashitwaau. Misiwe maak eshkw naashch naanaakatuweyihtamuweuch Moses uwiishuwewiniyuu. 
ACT.21.21	Chii itaachimushtuwaakanuuch maak e chiskutamaamat aniyuu Jewa kaa wiichiyich anite ekaa Jewa kaa itiskaanesiyich e ihtaayich ekaa chechii aapateyihtamihiikuyich Moses uwiishuwewiniyuu, e itatwaau ekaa chechii chischinuwaachishwaatwaau utawaashiimuwaau kaye ekaa chechii aapateyihtahkwaau Jewa ihtuwinh. 
ACT.21.22	Uchii maak Jewa iinuuch naashch kaa nanaakataweyihtamuwaatwaau Moses uwiishuwewiniyuu cheshtinaash kata pehtamuch e chii takushinuut. Taan che ihtiihkw maak. Chika wiihtamaatinaan taan kaa iteyihtamihiikuyaahch chipaa ihtinaanuu. 
ACT.21.23	Ihtuut maak uu che ititaahch. Newach naapeuch utah e ihtaatwaau e ihtakuniyich taan waa ishi cheshtinaash tipituutahkwaau peyakw aniyuu Jewa ayimihewin ihtuwiniyuu, taan e ishi nituweyihtaakuniyich anite Moses uwiishuwewiniihch chipaa ihtuutaakanuukupane. 
ACT.21.24	Wiicheuch maak uchii naapeuch anite Jewa chisheayimiheukamikuhch e nituu payehchihiisutwaau, che chiishiihkamut aniyuu chipaa ishpish chiishiihkaasuuch, ekw maak chipaa kaaschipaataakanuyuuh ustikwaaniwaauh. Ekw maak che waapahtiiweyin chipimaatisiiwinihch eshkw e chisteyihtamut Moses uwiishuwewin kaye che chischeyihtaakuhch e chii nanatayaachimunaanuuch an kaa itaachimikuyin ekaa aapateyihtamut Moses uwiishuwewin. 
ACT.21.25	Ekw anichii ekaa Jewa kaa itiskaanesitwaau kaa taapwehtahkwaau namui nituweyihtaakusuuch misiwe chechii ishi naanaakatuweyihtahkwaau taan e itashteyich Moses uwiishuwewiniyuu. Nichii masinahamuwaanaanich maak e wiihtamuwachihtwaau taan kaa ishi wiyeyihtamuwachiht chechii ishi naanaakachihtaatwaau, eukw aniyuu ekaa chechii miichitwaau chekwaayuu e iskupayiyich e chii machishtawehamuwaakanuyich manituuhkaan, kaye ekaa chechii miichitwaau mihkuyuu kaye ekaa chechii muwaatwaau awesiisa e chii chiputaamaapahkaataakanuyich kaye ekaa chechii pisikwaatisiitwaau.”
ACT.21.26	Paul maak chii pishichihtam aniyuu kaa itashumaakanuut. Miin wiyaapaniyich chii wiicheweu aniyuu neu naapeuh chechii payehchihaakanuutwaau wesh eukw uyuu kaa ishi wiihtaakuniyich chechii ihtuutamuwaakupanenich anite Jewa ayimiheusinahiikanihch. Chii ituhteu kaye wiya Paul anite Jewa uchisheayimiheukamikuwiihch. Iskutak maak kaa chiish aihtitwaau taan aniyuuh kaa wii ihtitwaau ekw kaa wiihtamuwaat Paul aniyuu anite ayimiheukamikuhch kaa ayaapatisiyich taan tahtu chiishikaau yaakw chihchiwe chipaa chiishipayuu aniyuu kaa wii ishi naanaakataweyihtamihiikutwaau chechii ihtitwaau. Kaye maak ekut an chipaa ihtakuniyuu taan chipaa ishi machishtawehamaauch chekwaayuu misiwe anit e tashitwaau, Paul ekw maak aniyuu kaa pechi wiichewaat.
ACT.21.27	Niishwaashch chiishikaau maak paatimaa Jewa kaa itiskaanesitwaau anite Asia e uhchiitwaau chii waapameuch Paul anite Jewa chisheayimiheukamikuhch. Ekw kaa ihtuutawaatwaau aniyuu iinuu chechii chishuwaasiistuwaayich aniyuu Paul, ekw kaa maakunaatwaau. 
ACT.21.28	Chii ishi tepweuch maak, “Chiyawaau naapeutikw Israel kaa uhchiyekw, pechi wiichihiinaan, eukw uu naapeu misiwe kaa aituhtet e chiskutamuwaat misiwe aweyuu ekaa chechii aapateyimaayich Israel iinuu, kaye Moses uwiishuwewiniyuu kaye maak uyuu Chisheayimiheukamikuyuu namui aapateyihtam. Waawaach kaye chii pechi piihtakaheu maaniteu ekaa Jewa itiskaanesiyich utah chisheayimiheukamikuhch aniyuu ekaa chipaa uhchi piihcheyuu utah. Uyeyuu maak kaa ihtit naashch maayeyihtam aniyuu anit maauch kaa payehkaniyich.” 
ACT.21.29	Eukw wehchii itwetwaau uyuu wesh chii waapameuch maaniteu ekaa Jewa itiskaanesiyich Trophimus e ishinihkaasuyich anite Ephesus e uhchiyich e wiichewaayich aniyuu Paul anite ihtaawinihch ekw kaa iteyimaatwaau aniyuu Paul e piihtakahaayich aniyuu maaniteu anite Chisheayimiheukamikuhch, ekaa maak uhchi piihtakahaayich.
ACT.21.30	Mwehch maak misiwe awen anit jerusalemihch e waawaaneyihtahk chii iteyihtaakun. Nanaahkuu chii uhchipahiituuch awenichii. Ekw kaa maakunaakanuut Paul, kaa wiiwiitaapaataakanuut anit ayimiheukamikuhch. Tiiwehch maak chii ati chipahwaakanuuch anichii chisheayimiheukamikw chishtuhkanich. 
ACT.21.31	Anichii maak iinuuch kaa maakunaatwaau Paul ekut kaa wii ati nipahaatwaau aniyuu Paul. Mekwaach maak e ishpishiihkawaatwaau aniyuu e wii nipahaatwaau, an Rome nitupayuuchimaau chii pehtam taan e ishi machipayinaanuyich anite Jerusalemihch. 
ACT.21.32	Tiiwehch maak chii ituhtaheu shimaakanishuuchimaauh kaye shimaakanisha chechii nitawaahtaatwaau taan nihaau e ihtinaanuyich. Iskutak maak wiyaapamikutwaau aniyuu iinuu chii puuniyuuh e kusiihkuwaayich aniyuu Paul. 
ACT.21.33	Ekw an nitupayuuchimaau kaa nituwaapamaat aniyuu Paul ekw kaa maakunaat. Kaa itashuwet chechii maahchikwaapihkaataakanuyich, niishu puuchisiyaapiih e aapataniyikwaauh. Ekw kaa itwet, “Chekw naapeu uu, taan kaa ihtit.”
ACT.21.34	Anichii maak iinuuch anit kaa ihtaatwaau chii nishkuushiheuch. Ekw mikw namui peyakunihch uhchi itweuch, kutakach aahchiiuh e itwetwaau taan e itweyich aniyuuh kutak. Ekw kiipaa namui nihaau uhchii nisituhtam an nitupayuuchimaau taan nihaau kaa ihtinaanuyich, ekw mikw kaa itashuwet chechii piihtakahaakanuyich Paul anite shimaakanishuukamikuhch. 
ACT.21.35	Anichii maak shimaakanishach iskutak che ati iskwaahtawiitwaau chechii piihtakahaatwaau Paul anite, nitawaach chek chii uhpineuch kaa ishpish wetaach chii ahkwaateyihtaakusiyich aniyuu iinuu. 
ACT.21.36	Anite utaahch chii pechi ihtaauch anichii iinuuch e tepwetwaau e itwetwaau, “Nipahaahkw an naapeu. Nipahaakw.”
ACT.21.37	Mekwaach maak aniyuu e wii piihtakahaakanuut Paul anite chipahutuukamikuhch chii iteu aniyuu nitupayuuchimaau, “Chika chii ititin aa chekwaan.” Ekw kaa itikut, “Greek aa chit ishi ayimin. 
ACT.21.38	Namayeu aa chiya an naapeu Egypt kaa itiskaanesit kaa chihchipayihtaat e machipayihkahtawaakanuyich Chisheuchimaau kaye kaa niikaanishkuwaat neuwaau chishemitaahtumitanuu machi shimaakanisha, anite maak pakwaatiskamikaahch kaa ituhtahaat.”
ACT.21.39	Ekw Paul kaa itaat, “Namayeu niya. Jewa nititiskaanesin niya wii, Cilicia kaa ishinihkaatech aschii nuuhchiin anite Tarsus kaa ishinihkaatech ihtaawin ekute mesinaasuyaan chihchiwe e uhchiyaan. Chihchiwe ihtaawin ishi kanawaapahtaakanuu Tarsus. Pechi mii maa chechii ayimihiikwaau uchii iinuuch.”
ACT.21.40	Ekw kaa pachishtinikut aniyuu nitupayuuchimaau chechii ayimit. Ekw Paul kaa tahkuhchikaapuut anit iskwaahtawiinaanihch. Kaa uhpinischeyit e nituweyimaat aniyuu iinuu ekaa chechii chistuyich. Iskutak maak ekaa chestuyich, ekw kaa ayimihaat Hebrew e ishi ayimit.
ACT.22.1	Paul chii iteu, “Niichishaanitikw ekw maak chiyawaau chisheinuutikw, pechi nituhtuukw kuiskw e wii wiihtamaan ekaa wiyesh ishi aataameyihtaakusiyaan.” 
ACT.22.2	Iskutak maak piyehtawaatwaau anichii iinuuch Hebrew e ishi ayimiyich Paul, aniyuu kiipaa e ishi ayimitwaau, ekw etituu namui uhchi chistuuch. Ekw Paul kaa ati itwet, 
ACT.22.3	“Jewa nititiskaanesin. Tarsus kaa ishinihkaatech ihtaawin anite Cilicia aschiihch kaa ihtakuhch ekute kaa pimaatisiyaan. Ekw mikw utah Jerusalemihch kaa nihtaautinikuyaan. Aniyuu maak Gamaliel kaa ishinihkaasut Chishemanituu uwiishuwewiniyuu kaa chii chiskutamaachet ekut an kaye niya yaakwaau kaa ishi chiskutamaakuyaan aniyehkaa chiwaahkumaakanuuch uwiishuwewinawaauh. Kaye niya naashch nichii wii nanihiihtuwaau Chishemanituu mwehch e ihtiyekw kaye chiyawaau utah anuhchiish. 
ACT.22.4	Naashch nichii wii nanehkaachihaauch anichii kaa taapwehtahkwaau Jesus uhchi e uhchi pimaachihunaanuuhch. Ekush misiwe nipahaakanuutwaawenich nichii iteyihten. Nichii maakunaauch taapishkun naapeuch kaye iskweuch, waawaach nichii ihtuutawaauch chechii chipahwaakanuutwaau. 
ACT.22.5	Uu maak chisheayimiheuchimaau kaye anichii Jewa iinuuch kaa maamuupishtahkwaau wiyaaskunichewiniyuu chika chii wiihtamaakuwaauch e taapweuch uyuu kaa itweuch. Nichii miikuch masinahiikanh chechii ituhtataamach wiichishaanimaauh anite Damascus kaa ihtaayich. Chii masinaateyuu anit e itashumitwaau chechii maakunimach kaye chechii maahchikwaapihkaatamach aniyuu kaa taapweyimaayich Jesus anite Damascus kaa ihtaayitwaauh kaye chechii peshiimach utah Jerusalemihch chechii waweshihaakanuyich.”
ACT.22.6	“Peyakwaau mekwaach e pimuhteyaan e ati peshuwaapahtamaan Damascus, wiyesh e aapihtaachiishikaach, sischikuuch chii uhchi mista waashteu anit waaskaa e ihtaayaan anite uhchi kihchikiishikuhch e uhchi waashtech. 
ACT.22.7	Mitun maak nichii ati pahchishin anite aschiihch ekw kaa pehtawak awen e iishit, ‘Saul, Saul chekwaan wehchi nanehkaachihiyin.’ 
ACT.22.8	Ekw kaa itak, ‘Awen maak chiya, Utipeyihchikeu.’ Ekw kaa iishit, ‘Eukw niya Jesus, Nazareth kaa uhchiyaan, kaa nanehkaachihiyin.’ 
ACT.22.9	Anichii maak naapeuch kaa wiicheutwaau chii waapahtamuch aniyuu kaa chihkaashteyich, namui mikw uhchi pehtaweuch aniyuu kaa pechi ayimihiyich. 
ACT.22.10	Ekw kaa itak, ‘Utipeyihchikeu, taan e ishi nituweyimiyin maak che ihtiyaan.’ Ekw kaa iishit, ‘Pisikuuh, che ituhteyin anite Damascusihch. Ekut an che wiihtamaakuyin misiwe taan e itashumisk Chishemanituu che itaapatisuut.’ 
ACT.22.11	Namui maak nuuhchii waapahten kaa ishpish chii chiihkaayaashtech an kaa waashtech. Ekw anichii niwiichewaakanich kaa pechi tahkunischehtahiitwaau anite Damascusihch kaa ituhtahiitwaau.”
ACT.22.12	“Chii ihtaau maak naapeu niyaanitam anit Damascus e chii wiichit Ananias e ishinihkaasut. Chii taapweyimeu Chishemanituu uu naapeu kaye naashch yaakwaau chii ishi naanaakatuweyihtamihiikuu Jewa ayimihewiishuwewiniyuu. Naashch maak chii chisteyimikuu misiwe aniyuu Jewa iinuuh anit Damascusihch kaa ihtaayich. 
ACT.22.13	Eukw uu naapeu kaa pechi nituwaapamit, kaa pechi uhchishkuukaapuushtuut, ekw kaa iishit, ‘Niichishaan Saul, kaau miin waapahta.’ Iskutak maak kaa iishit aniyuu tiiwehch miin nichii waapahtamuwaan. Kaa kanawaapamak, 
ACT.22.14	ekw kaa iishit, ‘Aniyuuh Chishemanituu kaa taapweyimaatwaau aniyehkaanaanich chimushuuminuuch, chichii wiyaapamukw chechii chischeyihtamut taan e ishi nituweyihtahk che ihtinaanuyich utah aschiihch, kaye chechii waapamat aniyuu Christ kaa kuiskutaatisiyich kaye chechii pehtuumat e ayimihiisk. 
ACT.22.15	Misiwe maak awenichii chika wiihtamuwaauch taan kaa ishi waapahtaman kaye kaa ishi pehtaman e itaachimaakanuut. 
ACT.22.16	Maachiih maak, ekaawii nanakaawiih. Pisikuuh, che siikahaahtaakuyin, ekw maak che wepeyihtamaakuyin chimachihtwaawin e tepwaatat Utipeyihchikeu chechii wepeyihtamaask.’ ”
ACT.22.17	“Ekw miin kaau Jerusalemihch kaa ituhteyaan. Mekwaach maak e ayimihaayaan anite chisheayimiheukamikuhch, chii ihtakun taan kaa ishi waapahtiikuyaan. 
ACT.22.18	Nichii waapamaau Utipeyihchikeu e pechi iishit, ‘Chiipiih, nakat uu Jerusalem anuhchiish, taapaa wesin chika uhchi taapwehtaakuch uchii iinuuch utah taan che pechi itaachimiyin,’ nichii itikw. 
ACT.22.19	Ekw kaa itak, ‘Utipeyihchikeu, chischeyihtamuch uchii iinuuch mikw e chii ayaashuu naatamaan uyuu Jewa ayimiheukamikw chechii maakunakwaau uchii kaa taapweyimiskwaau kaye e chii ihtuutuukwaau chechii papasistehwaakanuutwaau. 
ACT.22.20	Kaye maak iskutak kaa nipahaakanuut Stephen aniyuu e tipaachimisk uhchi, kaye niya nichii ihtaan anit. Nichii naheyihten aniyuu e chii ihtuutawaakanuut kaye nichii kanuweyihtamuwaan utakuhpuwaau anichii kaa nipahaatwaau Stephen.’ 
ACT.22.21	Ekw kaa iishit Utipeyihchikeu, ‘Maachiih yaapach wesh waahyuu chika itishahuutin anite anichii ekaa Jewa kaa itiskaanesitwaau e ihtaatwaau.’ ”
ACT.22.22	Iskutak maak uyuu e ishi ayimiyich aniyuuh Paul, aniyuu kiipaa e itaachimuyich Chishemanituu e chii itishahukuyich anite aniyuu ekaa Jewa kaa itiskaanesiyich e ihtaayich, ekun kaa ishpish nituhtawaatwaau anichii iinuuch. Chii chihchi aashihkweuch e itwetwaau, “Nipahaahkw uu naapeu, namui iteyihtaakusuu chechii pimaatisiit utah aschiihch.”
ACT.22.23	Chii aashihkweuch maak e waawepayihtaatwaau uchekwaanimuwaau, kaye yekaayuu e ishpaahchewepinahkwaau kaa ishpish chii mista chishuwaasitwaau. 
ACT.22.24	Ekw an Rome nitupayuuchimaau kaa itaat aniyuu ushimaakanishiim chechii piihtakahaayich Paul anite shimaakanishuukamikuhch. Ekw kaa itashuwet chechii papasistehwaakanuyich. Chii pukuseyihtam kiipaa chek anit aniyuu e papasistwehwaakanuyich chechii uhchi wiihtamiyich taan kaa ishi wanihpisuyich wehchi ishpish wesaa chishuwaahaayich aniyuu Jewa iinuuh. 
ACT.22.25	Iskutak maak kaa wiyaapihkaataatwaau che papasistehwaatwaau, an shimaakanishuuchimaau chii ishi kakwechimikuu aniyuu Paul, “Kuiskunaakun aa chechii papasistehwekw awen Rome e ishi masinaasut kaye ekaa eshkw uhchi wiyaaskunaakanuut.”
ACT.22.26	Iskutak maak piyehtahk uyuu an kaa niikaanishkuwaat shimaakanisha, chii nituwaapameu aniyuu shimaakanishuuchimaau, ekw kaa itaat, “Chichischeyihten aa taan e ihtiihkw uu. Rome iinuu aahchin itisinaasuu uu naapeu kaa ihtuutuuhkw.”
ACT.22.27	Ekw an nitupayuuchimaau kaa nituwaapamaat aniyuu Paul, kaa itaat, “Taapwe aa Rome chititasinaasun.” Paul kaa itaat, “Ehe.”
ACT.22.28	Ekw aniyuu nitupayuuchimaau kaa itikut, “Nuwach mistahii shuuliyaau nichii ishpitikuun Romehch chechii ishi masinaasuyaan.” Ekw Paul kaa itaat, “Kaa pimaatisiyaan niya shaash Rome nichii itasinaasun.” 
ACT.22.29	Piyehtahkwaau maak uyuu e itweyich Paul anichii kaa wii nituu chischeyimaatwaau taan kaa ishi wanituutamiyich chii ati ashaakaapuuch. Ekw an nitupayuuchimaau kaa sasechisit iskutak chescheyimaat Paul taapwe Rome e itasinaasuyich, kaye maak aniyuu e chii maahkupitaat upuuchishiyaapiih e aapachihtaat.
ACT.22.30	Wiyaapaniyich maak, aniyuu e wii nituu chischeyihtahk chekwaayuu nihaau wehchi nituweyimaakanuyich aniyuu Paul chechii nipahaakanuyich, chii itashuweu chechii pachishtinaakanuyich, ekw kaa itaat aniyuu kaa niikaanapiitwaau ayimiheuchimaauh ekw maak aniyuuh Jewa kaa maamuupishtamiyich wiyaaskunichewiniyuuh chechii nishtuwiyich. Kaa ituhtahaat Paul anite, ekw kaa uhchishkuukaapuuhaat anit aniyuu e nishtuwiinaanuyich.
ACT.23.1	Ekw Paul kuiskw kaa kanawaapamaat aniyuu kaa maamuupishtamiyich wiyaaskunichewiniyuu ekw kaa itaat, “Niichishaanitikw, kaa ishpish pechi atushkuuk Chishemanituu nicheshtinaahun muush kuiskw e chii ihtiyaan Chishemanituu e pimaatisiistuuk.” 
ACT.23.2	Ekw an chisheayimiheuchimaau Ananias kaa ishinihkaasut kaa itashumaat aniyuuh aweyuu peshuch Paul e ihtaayich kaa niipuyich chechii utaamitunehwaayich. 
ACT.23.3	Ekw Paul kaa itaat, “Chishemanituu chika utaamihkwehuukw, chiya kaa wii mamiyuunaakuhiisuyin mekwesiinuu. Chitapin utah chechii wiyaskuniyin wiishuwewinihch ishi, chiya maak niyaanitam ekaa nanihiihtaman an wiishuwewin e chii itashuweyin chechii utaamihkwehukuyaan eshkw maak ekaa kuiskw uhchi ishi wiyaaskunikuyaan,” chii iteu Paul aniyuu chisheayimiheuchimaau. 
ACT.23.4	Ekw anichii peshuch Paul e ihtaayich kaa niipuutwaau kaa itaatwaau aniyuu Paul, “Ewaa chipaa ishi ayimihaau an chisheayimiheuchimaau Chishemanituu kaa wiyaapamikut.” 
ACT.23.5	Paul kaa itwet, “Niichishaanitikw, atuch nipaa uhchii itaau uyuu chii chischeyimaauchipane e chisheayimiheuchimaaut wesh kiipaa taapwe ekun e itashtech Chishemanituu utayimuwinihch,
ACT.23.5	Ekaawii chika uhchi machi aayimuumaau awen e niikaanishkuwaat chitiiniim.”
ACT.23.6	Iskutak maak neshitaunuwaat Paul taapishkun Sadduceeh ekw maak Pharisee e ihtaayich anit aniyuu e nishtuwiyich kaa maamuupishtamiyich wiyaaskunichewiniyuu, chii iteu e chishewet, “Niichishaanitikw, Pharisee niya, kaye aniyehkaanaanich nitaanischewaahkumaakanich Pharisee chii itapuuch. Eukw uu wehchi wiyaaskunikuyaan uu anuhchiish, e taapwehtamaan kaa nipitwaau kaau che wanishkaatwaau.” 
ACT.23.7	Iskutak maak uyuu kaa itwet Paul, anichii Phariseech ekw maak anichii Sadduceech chii chihchi machipayuuch, wesh taapaa peyakunihch uhchi ishi taapwehtamuch uyuu. 
ACT.23.8	Anichii Sadduceech namui taapwehtamuch che wanishkaayich aniyuu kaa nipiyich. Namui kaye taapwehtamuch enchil kaye ahchaahkwa e ihtaayich. Ekw maak wii anichii Phariseech misiwe ishi taapwehtamuch uyuu. 
ACT.23.9	Ekw wetaach kaa ati mista chishewetwaau e ayimihiitutwaau uchii Phariseech kaye Sadduceech e machipayitwaau. Ekw anichii kaa chiskutamaachetwaau wiishuwewiniyuu Pharisee kaa itapitwaau kaa pisikuutwaau ekw kaa itwetwaau, “Namui wii niyaan nimiskamuwaanaan chekwaayuu che uhchi waweshihaakanuut uu naapeu. Chek maa taapwe kaa ayimihiikuukwe ahchaahkwa maak enchil.”
ACT.23.10	Chek maak aniyuu e ishpish mista machipayinaanuyich, an nitupayuuchimaau chii kushpaneyihtam chek chechii wiyesh ihtuutawaakanuyich Paul. Ekw kaa itaat aniyuu ushimaakanishiim chechii piihtakahaayich Paul anite aniyuu shimaakanishuukamikuhch. 
ACT.23.11	Aniyuu maak tepiskaayich, Utipeyihchikeu chii pechi niipuuyuuh anit Paul e itaat ekw kaa itikut, “Suuhk wii suuhchitehe, chichii aayimuumin utah Jerusalemihch, ekun maak che ihtiyin kaye anite Romehch.”
ACT.23.12	An maak miin wiyaapahch chii ihtaauch Jewa iinuuch e maamuu niskumutwaau kaye e maamuu taapwetwaau e itwetwaau cheshtinaash ekaa che uhchi miichisutwaau kaye ekaa mechim che minihkwetwaau chekwaayuu paatish chii nipahaatwaawenich Paul. 
ACT.23.13	Uste maak nemitanuu chii tashuuch uchii uyuu kaa itwetwaau. 
ACT.23.14	Ekw kaa nituwaapamaatwaau aniyuu kaa niikaanapiitwaau ayimiheuchimaauh kaye aniyuu kaa niikaanishkuwaayich aniyuuh iinuuh ekw kaa itaatwaau, “Utah uu e tashiyaahch nichii maamuu niskumunaan ekaa mitun che uhchi miichisuyaahch paatish chii nipahiichishte Paul. 
ACT.23.15	Chiyawaau ekw maak anichii kaa maamuupishtahkwaau wiyaaskunichewiniyuu, itashumaahkw aahch an nitupayuuchimaau chechii petwaataakw aniyuu Paul, mwehch miin e wii kakwechimekw chekwaayuu chipaa ihtuutawaawaau. Niyaan wii nika chii nipahaanaan Paul eshkw ekaa utah peshuwaakanuut.”
ACT.23.16	Uyuu maak kaa itwetwaau uchii kaa wii nipahaatwaau Paul mwehch chii ihtaayikupanen kuuhpaanesha anit aniyuu kaa ihtaatwaau. Paul maak wiichishaaniskwem uyuu ukusiyuu. Kiipaa piyehtahk an naapesh uyuu e ishi aayimuumaakanuyich aniyuu uhkumis Paul. Kaa piihchet anite aniyuu shimaakanishuukamikuyuu anite kaa kanuweyimaakanuyich Paul, ekw kaa wiihtamuwaat taan kaa ishi pehtahk. 
ACT.23.17	Paul kaa wiishaamaat peyakw aniyuu kaa niikaanishkuwaayich shimaakanisha, ekw kaa itaat, ‘Ituhtahii aahch uu naapesh nete nitupayuuchimaau e ihtaayich. Ihtakuniyuu chekwaayuu waa wiihtamuwaat.” 
ACT.23.18	Ekw kiipaa an kaa niikaanishkuwaat shimaakanisha kaa ituhtahaat aniyuu naapesha anite nitupayuuchimaau e ihtaayich, ekw kaa itaat aniyuu nitupayuuchimaau, “An kaa maakunaakanuut Paul nichii itikw chechii peshiimach uyuu naapesh utah e ihtaaut, chekwaayuu chiwii itikuyuuh.” 
ACT.23.19	Ekw an nitupayuuchimaau kaa utinamuwaat aniyuu naapesha utihchiyuu, kaa ituhtahaat anite mikw wiyawaau chechii niishitwaau, ekw kaa itaat, “Chekwaan kaa wii pechi wiihtamuyin.” 
ACT.23.20	Ekw an naapesh kaa itwet, “Anichii kaa niikaanishkuwaatwaau Jewa iinuuh chika itikuch waapaniyiche chechii ituhtahiimekw Paul nete kaa maamuupishtamiitwaau wiyaaskunichewiniyuu e ihtaayitwaauh, mwehch miin chekwaayuu e wii ishi nituu chischeyimaatwaau chika ihtuuch. 
ACT.23.21	Ekaawii mikw taapwehtuuch. Uste nemitanuu itashuuch anichii e ihtakuniyich taanite kiyaashutwaau e ashuwaapamaatwaau che ishpish ituhtahaakanuyich anite wiyaaskunicheukamikuhch. Wesh chii naaspich taapweuch ekaa che uhchi miichisutwaau kaye ekaa che uhchi minihkwetwaau chekwaayuu paatish chii nipahaatwaawenich aniyuu Paul. Shaash maak ayeskuwiyuuch uyuu che ihtitwaau, mikw ashuwaapameuch che ishpish ituhtahaakanuyich nete.” 
ACT.23.22	Ekw an nitupayuuchimaau kaa itaat aniyuu naapesha, “Ekaawii awen wiihtamuu taan kaa ishi wiihtamuyin anuhchiish.” Ekw kaa chiiwetishihwaat aniyuu naapesha.
ACT.23.23	Ekw an nitupayuuchimaau kaa wiishaamaat niishu aniyuu kaa niikaanishkuwaayich ushimaakanishiim, ekw kaa itaat, “Ayeskuuhiich niishwaa mitaahtumitanuu shimaakanishach ekw maak niishwaashumitanuu anichii kaapalakaskweu kaa chii aapachihaatwaau e maasihchetwaau kaye maak niishwaa mitaahtumitanuu shimaakanishach muuhkumaan kaa maasihchewaachetwaau chechii ituhtetwaau Caesareahch. Anuhchiish maak uyuu che utaakushiyich peyakushteu ispayiyiche che chistuhtetwaau. 
ACT.23.24	Yaaitei uhtinimuwaakw Paul kaapalakaskweu chechii pimuhtahiikut. Ekw nete chisheuchimaau Felix e ihtaayich che ituhtahekw. Yaakwaau naanaakachihaahkw ekaa chechii wiyesh ihtuutaakut aweyuu.”
ACT.23.25	Ekw an nitupayuuchimaau kaa masinahiichet e itashtaat, 
ACT.23.26	“Claudius Lysias niya, chii chisheuchimaau Felix chimasinahamaatin, 
ACT.23.27	Uu naapeu kaa itishahuuk e ihtaaut Jewa iinuuh chii maakunikuu, kaye chii wii nipahiikuu. Iskutak kaa wiihtamaakuyaan Rome e ishi masinaasut, ekw kaa nituu naatamuuk nitishimaakanishiim e chii wiicheumach. 
ACT.23.28	Nichii wii nituu chischeyihtamuwaan chekwaayuu aniyuu kaa ishi mamishimaatwaau, ekw kaa ituhtahiimach anite Jewa kaa maamuupishtamiyich wiyaaskunichewiniyuu e ihtaayich. 
ACT.23.29	Iskutak maak waahtamaakuyaan taan kaa ishi wiyaaskunaakanuut uu naapeu namui chekwaayuu uhchi ihtikupane chechii uhchi waweshihaakanuut maak chechii uhchi nipahaakanuut. Ekaa maamuyaam aihtuutahk Jewa wiishuwewinh ekun kaa ishi mamishimaakanuukupane. 
ACT.23.30	Chek kaa wiihtamaakuyaan e ihtaayich Jewa iinuuh e wii nipahiikut, ekw kaa iteyihtamaan chechii itishahuuk nete e ihtaayin. Ekw maak waa itakwaau anichii kaa itwetwaau ekaa nanihiihtamiyich wiishuwewiniyuu, chechii nituu wiihtamaaskwaau taan e ishi mamishimaatwaau. Che wiyeyihtaman maak taan che ihtuutuwaakanuut. Chiwaachiyemitin maak.”
ACT.23.31	Ekun kiipaa kaa ihtitwaau anichii shimaakanishach aniyuu kaa itashumaakanuutwaau. Chii nituwaapameuch Paul aniyuu tepiskaayich, ekw kaa chistuhtahaatwaau. Anitipatris maak kaa ishinihkaateyich ihtaawiniyuu chii ishpish ituhtaheuch. 
ACT.23.32	Aniyuu maak wiyaapaniyich, chii chiiweuch anichii muhch kaa pimuhtetwaau shimaakanishach. Ekw anichii shimaakanishach kaapalakaskweu kaa aapachihaatwaau kaa wiichewaatwaau aniyuu Paul. 
ACT.23.33	Anite maak Caesareahch ekute kaa ituhtahaatwaau. Iskutak maak tekushihkwaau anit ekw kaa miyaatwaau aniyuu chisheuchimaau Felix aniyuu masinahiikaniyuu kaa aapachihaakanuutwaau chechii miyaatwaau. Paul kaye kaa pachishtinaatwaau anite Felix e ihtaayich. 
ACT.23.34	Ekw an chisheuchimaau kaa ayimihtaat aniyuu masinahiikaniyuu. Kaa chiishi ayimihtaat maak ekw kaa kakwechimaat aniyuu Paul taanite wehchiyich. Iskutak chescheyihtahk anite Cilicia e uhchiyich, 
ACT.23.35	chii iteu aniyuu Paul, “Iskutak takushihkwaawenich anichii kaa wii wiyaaskuniskwaau ekut yaakwaau che nituhtamaan taan waa ishi wiyaaskunikuwane.” Ekw kaa itashumaat ushimaakanishiim chechii naanaakachihaatwaau aniyuu Paul anite Herod uchisheuchimaaukamikuyich.
ACT.24.1	Niyaayin chiishikaau maak ishpish ekw an chisheayimiheuchimaau Ananias kaa ishinihkaasut chii takushinuu anit Caesareahch. Chii wiicheukuu pasch aniyuu kaa niikaanishkawaayich Jewa iinuuh kaye aniyuu wiyaaskunichesuu Tertullus kaa ishinihkaasuyich. Ekw kaa nituwaapamaatwaau aniyuu chisheuchimaau Felix e waawiihtamuwaatwaau taan kaa iteyimaatwaau Paul e ishi wanituutamiyich. 
ACT.24.2	Ekw Paul kaa wiishaamaakanuut chechii piihchet. Iskutak maak kaa piihchet ekw Tertullus kaa chihchi waawiihtahk taan kaa ishi ataameyimaakanuyich aniyuu Paul.
ACT.24.2	Chii iteu aniyuu Chisheuchimaau Felix, “Chiya, Chisheuchimaau, naashch kaa kaschihuyin e niikaanishkaacheyin, chineush namui uhchi ihtakun chechii mamachipayinaanuuhch ute chiyaanuu itehche e ihtaayihkw, muush chii chiyaameyihtaakun. Kaye nanaahkuu chekwaayuu chichii aahchihtaan chechii uhchi miyupayinaanuuhch. 
ACT.24.3	Misiwe maak taanite e ati aihtaayaahch taapwe chiniskumitinaan taan kaa ishi ihtuutaman kaa ishpish uchimaawiyin ute e ihtaayaahch. 
ACT.24.4	Ekw maak ekaa naashch chechii utamihiitaahch, chichii wii ishi kakwechimitin an kiipaa e ishi miyuhtwaayin chechii nituhtawiyin taan che itweyaan. Namui chineush chika uhchi ayimihiitin. 
ACT.24.5	Nichischeyimaanaan uu naapeu, Paul e machipayihtaasut. Ihtakuniyuu taan e ihtit ati wehchi ihtuutawaat uyuu Jewa kaa itiskaanesiyich iinuuh misiwe utah aschiihch kaa aihtaayich chechii mamachipayihtaasuyich. Wiichihiiweu kaye e niikaanishkuwaakanuyich aniyuu Nazarene kaa ishinihkaataakanuyich naashch nitamukw kaa ishi kataapwehtamiitwaau. 
ACT.24.6	Waawaach chii wii maayeyihtam Jewa chisheayimiheukamikuyuu, ekw mikw ekut kaa maakunachiht. Anite maak niyaan niwiyaaskunichewinaahch ekute kaa wii ishi wiyaaskunachiht. 
ACT.24.7	Mikw maak an nitupayuuchimaau Lysias kaa ishinihkaasut kaa takushihk, namui naashch uhchi manaatisiyuu e miskamikuyaahch uyuu naapeu. 
ACT.24.8	Ekw kaa itikuyaahch wii mamishimekwe Paul, ekut utah nipaa takushinaan chii e ihtaaut, chiya chechii wiyaaskunat. Ekw maak chiya wechiihch chechii nituu chischeyimat taan e ihtit. Kakwechimate maak Paul, chiya niyaanitam chika chii nituu chischeyihtamuwaan uyuu taan e ishi mamishimaakanuut.” Eukw uyuu kaa itaat Tertullus aniyuu chisheuchimaau Felix. 
ACT.24.9	Ekw anichii Jewa iinuuch anichii aniyuu Tertullus kaa wiichewaatwaau kaye wiyawaau ekun kaa itwetwaau taapwe Paul e chii wanituutamiyich.
ACT.24.10	Ekw an chisheuchimaau kaa miyaat aniyuu Paul chechii ayimiyich, ekw Paul kaa itwet, “Chichischeyimitinaan shaash mihchetu pipun wiyaaskunichesuu e chii itapiyin ute itehche uchii Jewa iinuuch e ihtaatwaau. Nimiyeyihten maak e nihiipayihch kuiskw chechii ishi aayimuutamaataan kaye niya uu taan waa ishi wawiyaaskunikuyaan. 
ACT.24.11	Namui uste niishushaap chiishikaau kaa ihtaayaan anite Jerusalemihch e chii nituu ayimihaayaan. Chiya niyaanitam chika chii nituu chischeyihten e taapweyaan uu kaa ititaan. 
ACT.24.12	Uchii maak kaa ihtakuniyich taan waa ishi pechi mamachisinihuutwaau namui nuuhchi waapamikuch chechii machipayihkahtaamach aweyuu anite Jewa chisheayimiheukamikuhch. Namui kaye nuuhchi waapamikuch chechii ihtuutaamach aweyuu chechii mamachipayihtaasuyich anite nanaahkuu Jewa ayimiheukamikuhch maak aahchiiuh anit Jerusalemihch. 
ACT.24.13	Kaye maak namui nihaau chika chii waapahtiikuch taapwe e taapwetwaau aniyuu taan e ishi pechi ataameyimitwaau. 
ACT.24.14	Maau mikw cheshtinaash kuiskw chechii ishi wiihtamaataan. Ekute e ishi wiichihiiweyaan kaye niya anichii kaa pimuhtetwaau aniyuu meskanaayuu Chishemanituu kaa itweyich che ishi pimuhtaanuyich chechii uhchi pimaachihunaanuyich. Eukw uyuu nitamukw e ishi kataapwehtaakanuuhch kaa ishinihkaatahkwaau wiyawaau uchii Jewa iinuuch. An Chishemanituu aniyehkaanaanich aanische niwaahkuumaakanaanich kaa nuuchiishtuwaatwaau eukun an e nuuchiishtuuk kaye niya. Niya maak wii nitaapwehten misiwe chekwaan taan e ishi wiihtaakuhch anite Moses uwiishuwewinihch kaye misiwe taan e itashtech anite anichii uchischiwehiichesuuch umasinahiikaniwaahch. 
ACT.24.15	Nitaapwehten kaye niya kaau che wanishkaatwaau misiwe kaa nipitwaau, anichii kaa machituutahkwaau kaye anichii kaa miyutuutahkwaau. Eukw maak uyuu e ishi taapweyimak Chishemanituu che ihtuutahk muyaam kaye wiyawaau uchii Jewa iinuuch e ishi taapwehtahkwaau. 
ACT.24.16	Suuhk maak nanaakataweyimisun ekaa chechii maayeyimak Chishemanituu kaye maak iinuuch chechii uhchi cheshtinaahuyaan kuiskw e ihtiyaan.”
ACT.24.17	“Mihchetu pipun namui nuuhchi ihtaan anite Jerusalemihch. Iskutak maak kaau kaa takushiniyaan anit, nichii petawaauch nitiiniimach pachishtinichewiniyuu e chii miyaakanuyich aniyuu kaa chistimaatisiitwaau, ekw maak eyuu nichii naachayimihaan chechii machishtawehamuuk Chishemanituu. 
ACT.24.18	Ekut maak anit mekwaach kaa ihtaauch kaa waapamitwaau anichii Jewa iinuuch anite Asia aschiihch kaa uhchiitwaau. Shaash nichii ihtuutamuwaan taan kaa chii ihtinaanuuhch chechii payehchihiisunaanuuhch. An maak mekwaach namui uhchi mihchetuuch awenichii anit kaye namui chekwaan uhchi ishi machipayuu. 
ACT.24.19	Mikw anichii Jewa iinuuch anite Asia aschiihch e uchiitwaau chii ihtaauch anit. Eukunich maak anichii chipaa ihtaauch utah e ihtaaut chechii wiihtahkwaau taan kaa ishi wanituutamuwaane. 
ACT.24.20	Uchii maak utah kaa ihtaatwaau kakwechimaahkuuch kaa miskamuwaakwenich e chii wanituutamuch mekwaach kaa wiyaskunitwaau anite Jewa kaa maamuupishtamiyich wiyaaskunichewiniyuu e ihtaayich. 
ACT.24.21	Peyakw kiipaa chekwaayuu nichii itwewaan anit kaa uhchishkuukaapuushtuukwaau, maak eukw uyuu waa uhchi wiyaaskuniwaakwenich. Nichii chishewewaan e itweuch, e taapwehtamaan anichii kaa nipitwaau kaau che wanishkaatwaau. Ekun wehchi wiyaaskunikuyaan utah e ihtaayekw anuhchiish uu kaa chiishikaach.” Ekun kaa itaat Paul aniyuu chisheuchimaau Felix.
ACT.24.22	Chisheuchimaau Felix maak kaye wiya chii miyu chischeyihtam aniyuu meskanaayuu Chishemanituu kaa itweyich chechii ishi pimuhtaanuyich chechii uhchi pimaachihunaanuyich. Ekw kaa chipahahk aniyuu e ishi wiyaaskunikaanuyich ekw kaa itaat aniyuu Paul, “Iskutak chii takushihke an shimaakanisha kaa wiishuwaataat Lysias kaa ishinihkaasut ekw chihchiwe che wiyeyihtamaan taan che itashuwaatitaan.” 
ACT.24.23	Ekw kaa itaat aniyuu nitupayuuchimaauh aniyuu kaa naanaakachihaayich Paul yaakwaau yaapach chechii naanaakachihaakanuyich aniyuu Paul mikw ekaa tekash chechii mamechiminaakanuyich. Chii itashuweu kaye chechii pachishtinaakanuyich uwiichewaakaniyuu chechii wiichihiikuyich taan che ishi naanituweyihtamiikwen chekwaayuu.
ACT.24.24	Namui maak chineush, ekw miin kaa takushihk an chisheuchimaau Felix, wiichiskweu Drusilla e pechi wiichewaat. Jewa chii itiskaanesiyuu aniyuu wiichiskweu. Ekw kaa wiishaamaat Felix aniyuu Paul, kaa nituhtuwaat e aayimuutamiyich e taapweyimaakanuyich Jesus Christ. 
ACT.24.25	Iskutak maak e ati aayimuutamiyich kuiskutaatisiiwiniyuu kaye che wii miyunaanaakataweyihtamihiikuyich aweyuu taan e ishi pimaatisiyich, kaye aniyuu eshkw che utihchipayiyich e chiishikaayich taanit Chishemanituuh misiwe aweyuu che wiyaaskunaayich, chii kushtaachuu Felix, ekw kaa itaat aniyuu Paul, “Ekute pitamaa. Shaash chika chii maachiin. Iskutak miin nihiipayaane ekw miin che wiishaamitaan.” 
ACT.24.26	Mikw maak chii ihtakuniyikupane taan kaa ishi pukuseyimut an chisheuchimaau Felix. Chii pukuseyimekupane Paul chechii miikut shuuliyaayuu ekw maak muush kaa wiishaamaat chechii ayimihiikut. 
ACT.24.27	Niishu pipunh maak ishpish ekw kutak aweyuu kaa miiskuchishkaakut an chisheuchimaau Felix. Porcius Festus chii ishinihkaasuyuuh aniyuu kaa miiskuchishkaakut. Ekw maak Felix mikw e wii nanihiiwehaat aniyuu Jewa iinuuh ekut anit chipahutuukamikuhch kaa nakataat aniyuuh Paul.
ACT.25.1	Nishtu chiishikaau maak kaa ishpish chii takushihk Porcius Festus anite aniyuu aschiiyuu, chii nakatam Caesarea ekw anite Jerusalemihch kaa ituhtet. 
ACT.25.2	Ekut maak anit Jerusalemihch kaa pechi uhchishkuukaapuushtaakut aniyuuh kaa niikaanapiitwaau ayimiheuchimaauh ekw maak aniyuuh aweyuuh kaa niikaanishkuwaayich Jewa iinuuh e pechi mamishimaatwaau Paul. 
ACT.25.3	Chii siihchimeuch Festus chechii niskumuyich chechii pechi ituhtahaakanuyich Paul anit Jerusalemihch. Wesh chiimuut chii wiyeyihtamuwaakupanenich chechii askamuwaatwaau Paul e wii nipahaatwaau anite Jerusalemihch pechi ituhtahaakanuyichen. 
ACT.25.4	Ekw Festus kaa itaat, “Eshkw mekwaach chipahwaakanuu Paul anite Caesareahch. Shaash maak wiipach nika ituhten nete. 
ACT.25.5	E ihtaawaakwenich maak anichii kaa niikaanishkaataakuch e ihtakuniyich taan waa ishi wiyaaskunaatwaau aniyuuh Paul nipaa pechi wiicheukuch anite Caesareahch e ituhteuch. Ekw maak taapwe kaa wanituutamiikwen, ekute nete ihtaayaahche nipaa wiihtamaakuch taan kaa ishi wanituutamiyich.”
ACT.25.6	Wiyesh maak yaanaaneu maak mitaahtu chiishikaau chii ishpish ihtaau miin Festus anit jerusalemihch. Ekw kaa ituhtet anite Caesareahch. Wiyaapaniyich maak, chii ati waweyapuu anite wiyaaskunicheukamikuhch iskutak misiwe kaa nishtawiyich aniyuu kaa wii wiyaaskunaayich Paul. Ekw kaa itashuwet Paul chechii pechi piihtakahaakanuyich. 
ACT.25.7	Iskutak maak kaa piihtakahaakanuyich Paul, anichii Jewa iinuuch Jerusalemihch kaa uhtuhtetwaau chii ati waaskaakaapuushtaweuch. Ekw nanaahkuu chekwaayuu kaa ishi mamishimaatwaau. Namui mikw uhchii ihtuuch taapwe chechii cheshtinaateyihtaakutaatwaau aniyuu kaa ishi mamishimaatwaau. 
ACT.25.8	Chek maak Paul kaa ayimishtamaasut. Chii itweu, “Namui nuuhchi wanituuten Jewa wiishuwewin. Namui kaye nuuhchi ihtin chechii maayeyihtamaan Jewa chisheayimiheukamikw maak chechii wanituutawak Rome chisheuchimaau.”
ACT.25.9	Ekw Festus kaa itaat aniyuu Paul, “Chipaa miyeyihten aa kaau nete Jerusalemihch chechii ituhtahiikuyin. Ekute nete yaakwaau chipaa chii nituu chischeyimitin uu taan e ishi mamishimikuyin.” Uyuu maak kaa itwet an chisheuchimaau mikw e wii nanihiiwehaat aniyuu Jewa iinuuh ekun wehchii itwet aniyuu.
ACT.25.10	Ekw Paul kaa itwet, “Utah uu kaa niipuuyaan Caesar uwiyaaskunicheukamikuhch ekut utah nipaa wiyaaskunikuun waa wiyaaskunikuwaane. Taapaa ihtakuniyuu taan kaa ishi waanituutuukwaau uchii Jewa iinuuch. Chiya naanitam chimiyuchischeyihtenaache uu. 
ACT.25.11	Taapwe maak e ihtakunikwe e chii wanituutamaan e iteyihtaakunikwe maak chechii nipahiikuyaan an uhchi, kiipaa pechishtinisuyaan chechii nipahiikuyaan. Mikw maak chiishpin ekaa tiyaapwewaakwenich uyuu taan e ishi mamishimitwaau uchii Jewa iinuuch namui iteyihtaakun wiyawaau e ihtaatwaau chechii ishi pachishtinikuuch. Caesar e ihtaat ekute e nituweyihtamaan chechii wiyaaskunikuyaan.”
ACT.25.12	Festus maak, pitamaa chii ayimiheu aniyuu kaa wiitapimikut e chisheuchimaaut. Ekw kaa itaat aniyuu Paul, “Chichii nitaweyihten nete chihchiwe Chisheuchimaau e ihtaat chechii wiyaaskunikuyin. Ekute maak che itishahutaahch.”
ACT.25.13	Paatimaa maak miin kutak chisheuchimaau Agrippa e ishinihkaasut ekw maak usiimh Bernice e ishinihkaasuyich chii pechi takushinuuch anite Caesareahch. Chii wii pechi nituu waachiyemeuch aniyuu chisheuchimaau Festus. 
ACT.25.14	Chineushiish maak chipaa ihtaauch anit. Ekw Festus kaa aayimuutamuwaat chisheuchimaauh Agrippa taan kaa wii ihtuutawaakanuyich Paul. Chii itweu maak, “Eshkw aahchin ekut e ihtaat peyakw naapeu e chii chipahwaakanuut mekwaach Felix kaa chisheuchimaawiyich. 
ACT.25.15	Iskutak maak kaa ituhteyaan Jerusalemihch anichii kaa niikaanapitwaau ayimiheuchimaauch ekw maak anichii Jewa iinuuh kaa niikaanishkuwaatwaau chii ihtakuniyuu nanaahkuu e ishi pechi mamishimaatwaau aniyuu Paul. Suuhk maak chii wii waauhtinamuch taanit chechii uhchi itashuwaatamach chechii waaweshihaakanuyich. 
ACT.25.16	Ekw kaa itakwaau, namui ihtuuch Rome iinuuch chechii pachishtinaatwaau aweyuu mikw chechii ishi wiyaaskunaakanuyich eshkw ekaa mechim chii waapamaayich aniyuu kaa wii wiyaaskunikut kaye ekaa mechim chii naatamaasuut taan waa ishi wiyaaskunaakanuut anite wiyaaskunichesuu e ihtaayich. 
ACT.25.17	Iskutak maak tekushihkwaau utah, tiiwehch nichii wii nanihiipayihtawaan chechii wiyaaskunaakanuyich Paul. An wiyaapahch nichii ituhten wiyaaskunicheukamikuhch. Iskutak maak kaa waweyapiyaan ekw kaa itashuweyaan chechii pechi piihtakahaakanuut an kaa wii wiyaaskunaakanuut, eukw uu Paul. 
ACT.25.18	Ekw anichii kaa ihtakuniyich taan kaa wiishi ataameyimaatwaau Paul namui uhchi ishi ataameyimeuch aniyuu kaa iteyimakwaau che ishi ataameyimaatwaau. 
ACT.25.19	Aniyuu taan e ishi taapwehtamiyich Paul ekun aniyuu kaa aayimuutahkwaau ekaa nihaau wiyawaau taan e ishi taapwehtahkwaau ishi waawiihtamiyich. Kaye maak e chii itweyich Paul Jesus e pimaatisiyich e chii maak nipiyich. 
ACT.25.20	Ekw maak niya ekaa kiipaa naashch chischeyihtamuch uyuu chekwaayuu kaa ayimitutahkwaau, nichii kakwechimaau Paul waa ituhtekwe Jerusalemihch chechii wiyaaskunaakanuut. 
ACT.25.21	Chii nituweyihtam maak yaapach anit chipahutuukamikuhch chechii kanuweyimaakanuut pitamaa. Caesar chii nituweyimeu chechii wiyeyihtamiyich taan che ihtuutawaakanuut. Ekw maak kaa itashuweuch anite chipahutuukamikuhch pitamaa chechii kanuweyimaakanuut paatish chii itishahuke nete Caesar e ihtaayich.”
ACT.25.22	Ekw an chisheuchimaau Agrippa kaa itaat aniyuu Festus, “Niwii nituhtuwaau kaye niya uu naapeu.” Ekw Festus kaa itaat, “Ekute. Waapahche chika chii nituhtwaau taan che itwet.”
ACT.25.23	Miin maak aniyuu wiyaapaniyich Agrippa ekw maak aniyuu wiichishaaniskwem Bernice chii takushinuuch anite che ayiminaanuyich. Chii pechi wiicheukuch nitupayuuchimaauh ekw maak aniyuu kaa niikaanishkuwaayich iinuu anit ihtaawinihch. Naashch chii miywaashpisuuch iskutak piyechi piihchetwaau kaye naashch yaakwaau chii ihtinaanuu an e pechi piihchaanuuhch e ishpish chisteyimaakanuutwaau anichii Agrippa ekw maak Bernice. Ekw chisheuchimaau Festus kaa itashuwet Paul chechii pechi piihtakahaakanuyich. 
ACT.25.24	Iskutak maak kaa pechi piihtakahaakanuyich ekw kaa ayimit Festus anite aniyuu kaa nishtuwiinaanuyich. Chii itweu maak, “Chisheuchimaau Agrippa kaye misiwe chiyawaau utah kaa ihtaayekw, chiwaapamaawaau uu naapeu kaa pechi piihtakahaakanuut. Eukw uyuu naapeu uchii Jewa iinuuch utah kaa ihtaatwaau kaye maak anite Jerusalemihch kaa ihtaatwaau kaa ihtakuniyich taan kaa ishi ataameyimaatwaau. Mitun chii ishi aasihkweuch ekaa mechim iteyihtaakusiyich chechii pimaatisiyich kaa ishpish chii machisinihwaatwaau. 
ACT.25.25	Namui maak niya wii nuuhchi miskamuwaan taan kaa ishi wanituutamiikwen chechii uhchi iteyihtaakuniyich chechii nipahaakanuyich. Ekw maak wiya uu naapeu chii nituweyihtam nete aniyuu chihchiwe chisheuchimaau Caesar e ihtaayich chechii wiyaaskunaakanuut. Ekw maak kaa wiyeyihtamuch nete e ihtaayich chechii itishahuuk. 
ACT.25.26	Ekw mikw namui nihaau nichischeyihtamuwaan taan che itashtaauch e masinahamaamach Caesar e tipaachimak. Eukw maak uu wehchii peshuuk utah e ihtaayin chii chisheuchimaau Agrippa kaye maak chiyawaau misiwe utah kaa ihtaayekw. Ekw maak iskutak chii miskamuwekwe taan kaa ishi machituutahk, ekw che chischeyihtamuch taan che itashtaauch masinahamaamichen Caesar. 
ACT.25.27	Wesh taan che ishinaakuhch itishahuke nete awen e chii maakunaakanuut ekaa maak mechim ihtakuniyiche taan chechii ishi masinahamuch e chii ishi machituutahk.”
ACT.26.1	Ekw chisheuchimaau Agrippa kaa itaat aniyuu Paul, “Ekw pechishtinikuyin chechii ayimishtamaasuyin.” Ekw Paul kaa suwanischeyit iskutak che ayimishtamaasut. 
ACT.26.2	Kaa itaat aniyuu chisheuchimaau Agrippa, “Chisheuchimaau Agrippa, nishaweyihtaakusin nititeyihten e nihiipayihch utah e ihtaayin chechii ayimishtamaasuyaan misiwe uyuu kaa itwetwaau uchii Jewa iinuuch e chii ihtuuch. 
ACT.26.3	An naashch e miyu chischeyihtaman Jewa ihtuwinh kaye aniyuu chekwaayuuh wehchi machipayitwaau maan Jewa iinuuch ekun wehchi naashch miyeyihtamaan utah e ihtaayin chechii ayimishtamaasuyaan. Chipukuseyimitin maak yaakwaau chechii nituhtawiyin kaye che wii siipiiwesiistawiyin taan che ishi ayimiyaan.”
ACT.26.4	“Misiwe uchii Jewa iinuuch chischeyihtamuch taan kaa ishi pechi pimaatisiyuuch anite tipiiwe kaa uhchiyaan iskunaak kaa pechi awaashiiuyaan kaye maak chischeyihtaakun taan kaa itaatisiyaan anite jerusalemihch kaa ihtaayaan. 
ACT.26.5	Muush chii pechi chischeyihtamuch uchii Jewa iinuuch, Pharisee e aawiyaan kaye naashch suuhk e chii iteyihtamuch Pharisee e ihtaauch. Chipaa chii wiihtamuch kaye wii wiihtahkwaau uyuu. Anichii maak Phariseech eukunich anichii maauch yaakwaau e ishi naanaakachihtaatwaau uyuu Jewa wiishuwewiniyuu. 
ACT.26.6	Anuhchiish maak uu kaa niipuuyaan utah, niwiyaaskunikuun mikw an e ashuwaapahtamaan kaye e taapwehtamaan taapwe che ispayiyich aniyuu taan kaa itaakupane Chishemanituu aniyehkaanaan weskach niwaahkuumaakanaan cheshtinaash che ihtuutamuwaakupane. 
ACT.26.7	Misiwe maak kaye wiyawaau anichii Jewa iinuuch aniyuuh kaa niishushaapuyich Jacob ukusiyuu e ihtaayich kaa uhchiitwaau eukw uyuu e ashuwaapahtahkwaau. Eukw uyuu e ishi pukuseyimutwaau e ayimihaatwaau Chishemanituu e chiishikaayich kaye e tipiskaayich. Chisheuchimaau Agrippa, eukw maak uyuu e ishi taapwehtamuch wehchi wii wiyaaskunitwaau uchii Jewa iinuuch. 
ACT.26.8	Ekw kaa itaat Paul aniyuu Jewa iinuuh, chiyawaau iinuuch Jewa kaa itiskaanesiyekw, chekwaan wehchi ekaa chii taapwehtamekw Chishemanituu e wanishkaanaat aweyuu nipuwinihch uhchi.”
ACT.26.9	“Anite utaahch kaye niya kwaast nichii iteyihtamihiikuun chechii wanaachihtaayaan an miywaachimuwin Jesus Nazareth kaa uhchiit kaa aayimuumaakanuut. 
ACT.26.10	Eukuu kaa ihtiyaan anite Jerusalemihch. Anichii kaa niikaanapitwaau ayimiheuchimaauch nichii miikuch chechii maakunamach aniyuu aweyuuh kaa taapwehtamiitwaauh kaye chechii chipahwaakanuyich. Iskutak maak e itashuwaataakanuutwaau anichii kaa taapwehtahkwaau chechii nipahaakanuutwaau ekun kaa ishi niskumuyaan kaye niya. 
ACT.26.11	Mihchetwaau kaye niya nichii ihtuutawaauch chechii waweshihaakanuutwaau anite Jewa ayimiheukamikuhch, kaye nichii wii ihtuutuwaauch chechii paashtaamaatwaau Jesus. Naashch taapwe muush nichii chishuwaahiikuuch, waawaach anite maaniteu ihtaawinihch nichii ituhtewaan e nituu nanehkaachihiikwaau.”
ACT.26.12	“Peyakwaau maak mekwaach miin uu e itaapatisiyaan, anite Damascus nichii itishahukuch anichii kaa niikaanapitwaau ayimiheuchimaauch. 
ACT.26.13	Mekwaach meskanaahch e ihtaayaahch, wiyesh e aapihtaachiishikaach, nichii waapahten waashtewin kihchikiishikuhch uhchi waaskaa anit e ihtaayaan kaye waaskaa anichii naapeuch kaa wiicheukwaau e ihtaatwaau. Uste chii chiihkaayaashteu aat e ishpish chiihkaayaashtuwet piisim. 
ACT.26.14	Misiwe maak nichii pahchishinaan, ekw kaa pehtawak awen Hebrew e ishi ayimit e pechi iishit, ‘Saul, Saul chekwaan wehchi nanehkaachihiyin. Chiya niyaanitam chitaahkuhiisun aat niya e wii pechi aahkuhiyin.’ 
ACT.26.15	Ekw kaa itweyaan, ‘Awen chiya, Utipeyihchikeu.’ Ekw kaa pechi iishit Utipeyihchikeu, ‘Eukw niya Jesus an awen kaa nanehkaachihiit. 
ACT.26.16	Pisikuuh maak. Uu wechi nuukushiishtaatan chinituweyimitin chechii aapatisiishtamuyin. Chinituweyimitin chechii wiihtamuutwaau kutakach awenichii taan kaa ishi waapahtiitaan anuhchiish kaye taan che ishi waapahtiitaan anite niishtamihch. 
ACT.26.17	Niya chika kanuweyimitin ihtaayine anite che itishahutaan Jewa iinuuch e ihtaatwaau kaye anite anichii ekaa Jewa kaa itiskaanesitwaau. 
ACT.26.18	Chititishahutin anite e ihtaatwaau chechii nisituhtamihiitwaau taan e ishinaakuniyikwaauh upimaatisiiwinawaauh. Chischeyihtahkwaawenich maak ekw che nakatahkwaau wanitipiskusiiwiniyuu ekw waashtewiniyuu che naatahkwaau. Kaye maak che nakatamuwaatwaau machimanituu usuuhkaatisiiwiniyuu teyakuch Chishemanituuh usuuhkaatisiiwiniyuu chechii naatamuwaatwaau. Ekw maak taapweyimitwaawenich che wepeyihtamuwaakanuutwaau umachihtwaawinawaauh. Ekw maak che masinaasutwaau kaye wiyawaau anite mesinaasuyich Chishemanituu utiimiih aniyuuh kaa wiyaapamaat.’ ”
ACT.26.19	“Ekw maak Chisheuchimaau Agrippa, nichii nanihiihten uu kaa itashumikuyaan kihchikiishikuhch uhchi. 
ACT.26.20	Anite maak Damascus niishtam, ekw maak anite Jerusalemihch, ekw miin misiwe anite ihtaawinh Judea aschiihch kaa ihtakuhkwaauh kaye maak anite anichii ekaa Jewa kaa itiskaanesitwaau e ihtaatwaau nichii papaakacheskwen e itakwaau awenichii chechii kweskaatisiitwaau kaye chechii taapweyimaatwaau Chishemanituu, kaye maak chechii ihtuutahkwaau chekwaayuu anit chechii uhchi nuukuniyich taapwe e kweskaatisiitwaau. 
ACT.26.21	Eukw maak uyuu mekwaach kaa ihtuuch anichii Jewa iinuuch kaa pechi maakunitwaau mekwaach anite chisheayimiheukamikuhch e ihtaauch, ekw kaa wii pechi nipahiitwaau. 
ACT.26.22	Mikw maak Chishemanituu muush nichii pechi wiichihiikw, eukw wechi niipuuyaan utah anuhchiish e waawiihtamuukwaau misiwe awenichii e taapweyaan misiwe taan e ishi waawiihtamaan. An maak e ishi waawiihtamaan ekun mwehch kaa ishi waawiihtamuwaakupanenich kaye wiyawaau aniyehkaanaanich uchischiwehiichesuuch kaye Moses. 
ACT.26.23	Uu kaa ishi aayimuutekupane eukw uu Christ kaa ishinihkaataakanuut cheshtinaash che nanehkaachihaakanuut, kaye wiya niishtam che wanishkaat nipuwinihch uhchi, chechii aayimuutamuwaat Jewa iinuuh kaye aniyuu ekaa Jewa kaa itiskaanesiyich waashtewinihch e ihtakuhch pimaachihiikusiiwin.”
ACT.26.24	Mekwaach maak uyuu e ishi ayimit Paul, Festus chii aasihkwaatikuu e itikut, “Paul, chichiishkwen. An kaa ishpish mista chiskutamaakuyin chichiishkwehiikuun.”
ACT.26.25	Ekw Paul kaa nishkweushihaat e itaat, “Namui nichiishkwen, Festus maauch kaa chisteyihtaakusiyin. Nitaapwen an kaa ishi wiihtamaan kaye maak kachehtaaweyihtamuwinihch uhchipayuu. 
ACT.26.26	Chisheuchimaau Agrippa, chika chii aayimuutamaatin uyuu chekwaayuu ekaa kushtaachiyaan wesh chichischeyihten shaash taan kaa ispayit Jesus. Namui chiimuut uhchi ispayuuh uyuuh chekwaayuuh, misiwe awen chischeyihtam taan kaa ispayit Jesus. 
ACT.26.27	Chisheuchimaau Agrippa, chitaapwehtamuwaan aa taan kaa ishi aayimuutahkwaau aniyehkaanaanich uchischiwehiichesuuch. Chichischeyimitin e taapwehtamut.”
ACT.26.28	Ekw Agrippa kaa itaat aniyuu Paul, “Uu ishpish weipishchiish chititeyihten aa shaash chechii shaakuuchimiin chechii kweskaatisiyaan.”
ACT.26.29	Ekw Paul kaa itaat, “Weipishchiish maak chineush che tashiihkaasuumaakanikwe, nipukuseyimaau Chishemanituu chechii ishinaakuhiitaakw kaye chiyawaau ekw maak anichii kutakach kaa nituhtahkwaau mwehch niya kaa ishinaakusiyaan chechii ishinaakusiyekw, shaash e chii kweskaatisiyaan. Namui kiipaa wii chechii mechimaapiskahukuyekw piywaapiskuyaapii mwehch niya e ishinaakusiyaan anuhchiish.”
ACT.26.30	Ekw an chisheuchimaau, kaye an mista chisheuchimaau, Bernice maak, ekw maak aniyuu kaa wiitapamikutwaau chii pisikuuch. 
ACT.26.31	Iskutak kaa wiiwiitwaau ekw kaa ititutwaau, “Namui chekwaayuu uhchi ihtuutam uu naapeu chechii uhchi maakunaakanuut maak chechii uhchi nipahaakanuut.” 
ACT.26.32	Ekw Agrippa kaa itaat aniyuu Festus, “Mitun chipaa chii pachishtinaakanuu uu naapeu Paul ekaa uhchi itwekupane chechii itishahwaakanuut anite Caesar e ihtaayich chechii wiyaaskunaakanuut.”
ACT.27.1	Iskutak maak kaa wiyeyihtaakanuuhch Italy che isichimeyaahch, peyakw shimaakanishuuchimaau Julius e ishinihkaasut chii itashumaakanuu chechii naanaakachihaat aniyuu Paul ekw maak aniyuu kutak aweyuu kaa maakunaakanuyich. Uu maak Julius mitaahtumitanuu chii tashiyuuh shimaakanisha e niikaanishkuwaat Rome e ishi masinaasuyich. 
ACT.27.2	Ekw kaa puusiyaahch chiimaan anite Adramyttium e uhchipayihch. Shaash chii ayeskuuhtaakanuu anite Asia aschiihch chechii ispayihch ekute maak kaa ishi chihtaashiyaahch. Aristarchus maak e ishinihkaasut naapeu anite Macedonia aschiihch aniyuu ihtaawiniyuu Thessalonica kaa ishinihkaateyich e chii uhchiit eukw uu kaye kaa wiich puusiimikuyaahch. 
ACT.27.3	An maak wiyaapahch Sidonihch nichii mishakaanaan. Chii miyutuutaweu maak aniyuu Paul an shimaakanishuuchimaau Julius. Chii pachishtineu chechii nituwaapamaayich uwiichewaakaniyuu, kaye chechii miyaakanuyich taan e ishi nituweyihtamiyich chekwaayuu. 
ACT.27.4	Anit maak Sidonihch ekut miin kaa uhchi puusiyaahch. Ekw maak an e chii nakaayaasiyaahch ekw anite e tipinawaach an ministikw Cyprus kaa ishinihkaatech ekute kaa itaashtimitisuyaahch. 
ACT.27.5	Ekw anite kaa ishi aashuuhamaahch an chihchikamii chishtauch aniyuuh aschii Cilicia ekw maak Pamphylia kaa ishinihkaatekwaauh, ekw an Myra kaa ishinihkaatech ihtaawin anite Lycia aschiihch kaa ihtakuhch ekut kaa mishakaayaahch. 
ACT.27.6	Utah maak uyuu ihtaawiniyuu ekut kaa miskahk an shimaakanishuuchimaau chiimaaniyuu anite Alexandria e uhchiimakaniyich, anite Italy e ispayiyich, ekut maak an kaa puusihiikuyaahch.
ACT.27.7	Mihchetu chiishikaau maak pehkaach mikw nichii pimaashtimitisunaan, nichii aayimihunaan e wii mishakaayaahch anite an Cnidus kaa ishinihkaatech ihtaawin, ekute nihaau kaa uhtihch. Ekw maak an anite e uhtihch, aahchiiuh kaa itaashtimitisuyaahch. Anite e tipinawaach an ministikw Crete kaa ishinihkaatech ekute kaa itaashiyaahch, kaa ati yaaihimaahch an kaa machishtaweyaapiskaach Salmone kaa ishinihkaatech. 
ACT.27.8	Yaapach nichii aayimihunaan aat mikw e yaayewehamaahch. Wanaaus yaapach nichii mishakaanaan anite an e miywaach e akuhtataakanuuhkwaau chiimaan kaa ishinihkaatech, namui waahyuu anit an utenaau Lasea kaa ishinihkaatech.
ACT.27.9	Mihchetu chiishikaau nichii ihtaanaan anit kaa ishpish chii machichiishikaach. Chek kaa utihchipayihch anit e kushtaatikuhch chechii puusinaanuuhch, shaash e takwaatihch. Ekw Paul kaa yaakwaamimaat aniyuu anit chiimaanihch kaa ihtaayich. Chii itweu, 
ACT.27.10	“Niwaapahten taan che ishi kushtaatikuhch miin chechii puusiihkw. Chika chii wanihtaanaanuu chekwaayuuh kaye uu chiimaan. Mechim kaye chika chii wanaatisiinaanuu.” 
ACT.27.11	Ekw mikw an shimaakanishuuchimaau uste aniyuu chiimaan uchimaau ekw maak aniyuu kaa tipiyeusiyich aniyuu chiimaaniyuu chii nituhtaweu taan e itweyich, ekw namui uhchi yaapatihtuweu taan kaa itweyich Paul. 
ACT.27.12	Kaye maak anit aniyuu e akuhtaniyich chiimaaniyuu kaa ihtaatwaau, namui naashch uhchi miywaayuu e pipuniyich wii chechii akuhtaniyich chiimaaniyuu. Ekw maak eyuu chekaat misiwe anichii naapeuch chiwii puusuuch, anite e wii isichimetwaau Phoenix kaa ishinihkaateyich ihtaawiniyuu. Anite ministikw Crete kaa ishinihkaatech ekut kaa ihtakuhch uu ihtaawin. Chii miywaau anit e chiskashtaakanuuhkwaau chiimaanh e pipuhch. Uu maak ihtaawin iituu anite ishi shaawinuutaahch ekw maak chiiwetinihch chii ishi nuukun. Chii iteyihtamuch maak chechii utihtahahkwaau aniyuu ihtaawiniyuu Phoenix kaa ishinihkaateyich anit chechii pipunihtaatwaau.
ACT.27.13	Iskutak maak chehchiiwesich, anite shaawinihch e uhchiiwech, ekw kaa iteyihtahkwaau anichii naapeuch miin chechii chihtaashitwaau. Ekw kaa uchipitahkwaau aniyuu punasinaapaachikaniyaapiyuu ekw kaa ati yaaihahkwaau aniyuu ministikuyuu Crete kaa ishinihkaateyich. 
ACT.27.14	Chek maak chii mista iipaachiiweu. 
ACT.27.15	Nihaau maak nichii taauhukunaan uu e mistayuutihch ekw namui uhchi miyupayuu chechii nayimihiikanuuhch. Ekw nitawaach kaa puunihtaayaahch e wii nayimihamaahch, mikw kaa naamuunaasiyaahch. 
ACT.27.16	Iskutak maak shaawinihch an ministikw Cauda kaa ishinihkaatech e ati ihtaayaahch ekut kaa tipinawaach. Ekw mikw kaa aayimihiikuyaahch e wii puustaayaahch an ut yaai anite an kaa mishaach chiimaan kaa chii akwaapihkaatech. 
ACT.27.17	Iskutak maak kaa puustaatwaau aniyuu utiyuu anite chiimaanihch ekw anichii naapeuch misiwe anite kaa maahchikwaapihkaatahkwaau shiipaa aniyuu chiimaaniyuu ekaa chechii piikwaahaniyich. Iskutak maak miin e ati wiihamaahch chii kushpaneyihtamuch chechii taahchistiniyich aniyuu uchiimaanuwaau yaayeu anite aniyuu aschiiyuu Libya kaa ishinihkaateyich kaa pechi piisipaahkwaayich. Ekw kaa aasipitahkwaau aniyuu upimaashuwinawaau mikw chechii ati naamuunaasitwaau. 
ACT.27.18	Miin maak wiyaapaniyich ekw kaa aamutewepinihkwaau aniyuuh chekwaayuuh kaa puustaatwaau kaa ishpish wesaa chii mistayuutiniyich. 
ACT.27.19	Miin maak wiyaapaniyich ekw nitawaach misiwe chekwaayuuh e itaapataniyikwaau anit chiimaanihch kaa paahpakashtuwepinahkwaau. 
ACT.27.20	Chek mihchetu chiishikaau namui nuuhchi waapamaanaan piisim kaye achahkushach, pisikw e machichiishikaach kaye e mistayuutihch. Chek misiwe e tashiyaahch mitun tekash shaash nichii iteyihtenaan che wanaachihuyaahch.
ACT.27.21	Chek chineush namui uhchi miichisuuch anichii naapeuch. Ekw Paul kaa ayimihaat. Chii itweu maak, naapeutikw, “Ekush maak chii nituhtuuyekw kaa yaakwaamitakuch, ekush anite Crete chii ihtaawaauhkupane, ekw maak namui chipaa uhchi ishpish wanihtinh chekwaayuuh kaye namui chipaa uhchi piikwaahan uu chichiimaanuu. 
ACT.27.22	Anuhchiish maak yaapach chiwii siihchimitinaawaau chechii suuhchiteheyekw, wesh mitun nichischeyihten ekaa waachipeyakw che wanaatisiihkw. Mikw uu chiimaan chika wanaatan. 
ACT.27.23	Wesh an Chishemanituu kaa tipeyimit an kaa nuuchiishtuuk, utenchilam nichii pechi nituwaapamikuyuu tepiskaayich. 
ACT.27.24	Ekw kaa iishit an enchil, ‘Paul, ekaawii kushtaach, wesh chika uhchishkuukaapuushtawaau Caesar anite Romehch kaa ihtaat chechii wiyaaskunisk. Ihtakuniyuu kaye taan e ishi miyutuutamaask Chishemanituu, misiwe chika pimaatisiyuuch anichii kaa wiicheutwaau.’ ” 
ACT.27.25	Ekw maak Paul kaa ati itaat aniyuu naapeu, “Suuhchitehekw maak, wesh mitun nitaapweyimaau Chishemanituu taapwe misiwe che ispayiyich taan kaa itikuuch che ispayiyich. 
ACT.27.26	Ekw mikw yaayeu anite ministikuhch chika ishi akwaayaahukunaanuu.”
ACT.27.27	Iskutak maak niishu tuushteu kaa ishpish yuutihch, an maak tepiskaach, eshkw mikw nipapaamaastimikunaan an e mistayuutihch anite an chihchikamii Adria kaa ishinihkaatech. Wiyesh maak yaapihtaatipiskaayich anichii naapeuch anit chiimaanihch kaa aapatisitwaau chii muushihtaauch e peshuwaapahtamuwachiht aschiiyuu. 
ACT.27.28	Ekw kaa nituu chischeyihtahkwaau taan e ispihtaatimiyich anit. Apisiyuu chii aapachihtaauch aniyuu e ishi nituu chischeyihtahkwaau. E kusikuniyich chekwaayuu chii maahkupitamuch anite e waniskwaapekaniyich aniyuu apisiyuu, ekw kaa pakashtawehahkwaau. Chekwaayuu uu peyakwaau mitaahtumitanuu miin niishtunuu misit kaa ispihtaatimiyich. Weipishchiish maak, ekw miin kaa nituu chischeyihtahkwaau. Peyakushtemitanuu misit ekw chii ishpish chiishkaayiwaayuu. 
ACT.27.29	Aniyuu maak e kushpaneyihtahkwaau chechii pistaapischihtiniyich aniyuu chiimaaniyuu, neu aniyuuh punasinaapaachikanh chii pakashtawehamuch, chechii mamechimaahuteyich aniyuu chiimaaniyuu. Ekw kaa ayimihaatwaau wiipach chechii waapaniyich. 
ACT.27.30	Pasch maak anichii naapeuch anit chiimaanihch kaa aapatisitwaau chiimuut chiwii kapaauch aniyuu chiimaaniyuu. Ekw kaa paskaapihchesahkwaau aniyuu kaa apishaashiyich utiyuu anit chiimaanihch kaa ihtakuniyich. Muyaam maak mikw e wii pakashtawehahkwaau punasinaapaachikaniyuu anite niishtamuhtakuhch aniyuu chiimaaniyuu, ekun kaa ihtitwaau. 
ACT.27.31	Ekw Paul kaa itaat aniyuu shimaakanishuuchimaau ekw maak aniyuu shimaakanisha, “Namui waachi peyakw chika uhchi pimaatisiinaawaau nakatamekwe uu chiimaan.” 
ACT.27.32	Ekw maak anichii shimaakanishach nitawaach kaa paschisahkwaau aniyuuh apisa kaa uhchi maakupateyich aniyuu utiyuu, ekw kaa pachishtinahkwaau.
ACT.27.33	Shaash maak chekaat chii waapaniyuu. Ekw Paul kaa siihchimaat misiwe e tashiyich chechii miichisuyich, e itaat, “Shaash neushaap chiishikaau kaa ishpish ashuwaapahtamekw taan che iinikwe kaye kaa ishpish ekaa uhchi miichisuyekw. 
ACT.27.34	Chinituweyimitinaawaau maak ekw chechii miichisuyekw. Chinituweyihtaakusinaawaau chechii miichisuyekw chechii pimaatisiyekw. Taapaa waachipeyakw e tashiyekw chekwaan chika uhchi ispayinaawaau, namui waawaach peyakw ustikwaaniyaapii chika uhchi wanihtaau awen.” 
ACT.27.35	Iskutak maak kaa itwet uyuu Paul, ekw kaa utinaat palet, kaa nanaaskumaat Chishemanituu uhchishkuu misiwe aniyuu naapeuh e ihtaayich, kaa pahkwenaat aniyuu palet, ekw kaa muwaat. 
ACT.27.36	Ekw misiwe kaa ati suuhchistehetwaau anichii naapeuch kaye maak misiwe kaye wiyawaau chii ati miichisuuch. 
ACT.27.37	Maamuu maak niishwaa mitaahtumitanuu miin niishwaashumitanuu nikutwaashch nichii tashinaan anit chiimaanihch. 
ACT.27.38	Iskutak maak misiwe awen kaa tepimiichisut, ekw kaa pakashtawepinaakanuutwaau pahkweshikanich, etituu chechii yaahkahch an chiimaan.
ACT.27.39	Iskutak maak wiyaapahch, anichii kaa aapatisitwaau anit chiimaanihch namui uhchi nisituunamuch taanit e ihtaayaahch. Ekw kaa waapahtahkwaau anit e pechi waasihaayich e yekaaushiyich, ekw kaa iteyihtahkwaau anit chechii ishi naatakahahkwaau. 
ACT.27.40	Ekw kiipaa kaa paschisahkwaau aniyuu punasinaapaachikaniyuu kaye kaa aapihkunahkwaau aniyuu kaa maahkupitahkwaau anit e uhchi miinuhiikanuyich aniyuu chiimaaniyuu. Ekw kaa uhpaaskuhahkwaau pimaashuwiniyuu anite niishtamuhtakuhch yaayeu chechii itaahukutwaau. 
ACT.27.41	Ekw mikw an chiimaan anite niishtamuhtakuhch kaa sischikuhtihch e miitaakwe paakwaach ekw kaa chikamuhtihch anit, ekw kaa ati piikwaahahch anite utaahch wesaa e chii maamisichishtitwaau kiskanach.
ACT.27.42	Ekw anichii shimaakanishach misiwe kaa wii nipahaatwaau aniyuu naapeu kaa kanuweyimaatwaau kaa maakunaakanuyich, ekaa kiipaa nituweyimaatwaau chechii ushimuyich, wesh chipaa chii pakashtawekwaashkuhtiyuh anite nipiihch, ekw maak anite chechii ishi naatakahamiyich. 
ACT.27.43	An maak shimaakanishuuchimaau chii wii pimaachiheu Paul ekw kaa chistahamuwaat aniyuu shimaakanisha kaa wii nipahaayich aniyuu naapeu. Ekw kaa itashuwet aniyuu kaa nihtaauhamiyich niishtam chechii pakashtawekwaashkuhtiyich chechii naatakahamiyich. 
ACT.27.44	Kaye anichii kutakach ekun chipaa ihtuuch kaye wiyawaau e mamechimiitwaau napakaahtikw maak kutachiyuu chekwaayuu anit uhchi chiimaanihch e chii piikwaahaniyich. Ekw maak misiwe kaa tashiyaahch kaa miyupayaahch chechii kapaayaahch aschii chechii taahchishkamaahch.
ACT.28.1	Iskutak misiwe kaa kapaayaahch, ekw kaa uhchi chischeyihtamaahch Malta kaa ishinihkaatech ministikw e ihtaayaahch. 
ACT.28.2	Anichii maak iinuuch anit kaa ihtaatwaau, naashch nichii miyutuutaakunaanich. Chii chihtauhtaaniyuu mwehch, ekw kaa wii tahkaayaahch, kaa kutausiyamihtwaau anit. 
ACT.28.3	Paul maak chii maamuushtinam mistikuh kaa machishtawehahk. Kaa uhchi muuschiyich chinepukw anit aniyuu mistikuh e itashteyikwaauh, aniyuu kiipaa e muushihtaayich e chishiteyich, ekw kaa chikamuyich Paul utihchiihch, namui maak uhchi pachishtamikuu aniyuu chinepukw. 
ACT.28.4	Ekw anichii iinuuch iskutak wiyaapamaatwaau aniyuu chinepukw e chikamuyich anit Paul utihchiyich kaa ititutwaau, “Chii nipahiiweche aahchin uu naapeu, ekw maak aat e chii ushimut anite chihchikamiihch uhchi, yaapach utihtahukuu chechii waweshihaakanuut. Eukw aniyuu wehchi maakumikut aniyuu chinepukw.” 
ACT.28.5	Ekw Paul mikw chiyaam kaa machishtawepinaat aniyuu chinepukw anit ishkutehch ekaa mitun wiyesh uhchi ihtuutaakut. 
ACT.28.6	Ekw anichii iinuuch chii naanaakachiheuch chechii paachipayiyich aniyuu Paul maak chechii nipiyich. Namui maak mitun uhchi wiyesh ihtiyuuh. Iskutak maak wiyaapamaatwaau ekaa mitun wiyesh ihtiyich ekw kaa itwetwaau, “Cheshtinaash Chishemanituuwiiche uu naapeu.”
ACT.28.7	Namui waahyuu anit aniyuu kaa ihtaatwaau chii ihtakun nihtaauchihchikan aschii. Publius chii ishinihkaasuu an kaa uchimaaut anit aniyuu ministikuyuu. Eukw maak uu kaa tipiyeusiit aniyuu nihtaauchihchikan aschiiyuu. Naashch nichii miyutuutaakunaan uu naapeu. Nishtu chiishikaau nichii ishpish ihtaawaanaan anite e ihtaat. 
ACT.28.8	Uu maak Publius uhtaawii chii aahkusiyuu, e chishiteunikusiyich kaye e suuhkwaayich e miisiyich. Ekw Paul kaa piihchewat anite unipeukamikuwiihch, kaa saaminaat e ayimiheshtamuwaat, kaa miinuwaachihaat. 
ACT.28.9	Iskutak maak uyuu kaa ispayiyich, ekw misiwe anichii kaa aahkusitwaau anit ministikuhch kaa ihtaatwaau chii takushinuuch kaye wiyawaau, kaye maak wiyawaau chii miinuwaatisiyuuch. 
ACT.28.10	Mihchetu chekwaayuuh nichii miikunaanich. Iskutak maak miin e puusiwachiht, chii puusihtaauch nanaahkuu chekwaayuu che ishi nituweyihtamuchiht.
ACT.28.11	Nishtu piisim maak ishpish ekw miin kutach chiimaan kaa chihtaashiyaahch Alexandriahch e uhchiimakahch. Chii ihtakun taan kaa ishinihkaatech an chiimaan, “Kaa niishitwaau manituuhkaanich” chii ishinihkaateu. Ekut anit ministikuhch kaa ihtakuniyikupane iskan pipun. 
ACT.28.12	Anite maak Syracuse kaa ishinihkaatech ihtaawin ekute kaa mishikaayaahch. Nishtu chiishikaau nichii ihtaanaan anit. 
ACT.28.13	Ekw miin anit kaa uhchi puusiyaahch, Rhegium kaa ishinihkaatech ihtaawin ekute kaa misakaayaahch. Miin maak wiyaapahch shaawinihch chii uhchiiweu. Ekw miin ane e ati chiishikaach Puteoli kaa ishinihkaatech ihtaawin eukun an kaa utihtahamaahch. 
ACT.28.14	Ekut uu kaa waapamachihtwaau wiichishaanimaauch. Ekw kaa wiishaamiyamihtwaau peyakw tuushteu chechii ihtaawachiht anit e ihtaatwaau. Ekw miin Rome kaa utihtahamaahch. 
ACT.28.15	Ekw anichii wiichishaanimaauch anite Romehch kaa ihtaatwaau kaa pehtahkwaau e chii misakaawachiht. Pasch waahyuushiish chii uhtuhteuch anite aniyuu Appius kaa ishinihkaatech kaa chii maauchihiitunaanuyich ekw maak pasch anite Kaa Nishtihkwaau Minihkweukamikw kaa ishinihkaateyich ihtaawiniyuu chii uhtuhteuch e wii pechi nachishkuuyimihtwaau. Iskutak maak Paul wiyaapamaat aniyuu, chii nanaaskumeu Chishemanituu, wesh naashch chii uhpinikuu aniyuu e waapamaat.
ACT.28.16	Kaa misakaayaahch anite Romehch, Paul chii pachishtinaakanuu tipaan anite waaskaahiikaniyuu chechii wiichit. Ekw mikw yaapach shimaakanisha chii ihtaayuuh e naanaakachihiikut. 
ACT.28.17	Nishtu chiishikaau maak ishpish ekw kaa wiishaamaat Paul aniyuu Jewa iinuuh kaa niikaanishkuwaayich. Iskutak maak neshtuwiyich chii itweu, “Niichishaanitikw, nichii maakunikuun anite Jerusalemihch ekw anite Rome iinuuch e ihtaatwaau kaa ishi pachishtinikuyaan chechii ishi maamaahchikunikuyaan. Eukw uu kaa ihtuutaakuyaan aat ekaa uhchi machituutuukwaau chitiiniiminuuch kaye ekaa uhchi wanituutamaan aniyuuh ihtuwinh aanische chiwaahkumaakanuuch kaa miitahkwaau. 
ACT.28.18	Chii wii nituu chischeyihtamuch maak anichii Rome iinuuch taan kaa ishi wanihpisuuch. Namui maak chekwaayuu uhchi miskamuch chechii ishi wanihpisuuch. Shaash maak nichii wii pachishtinikuch wesh namui uhchi miskamuch taan kaa ishi wanituutamuch. 
ACT.28.19	Ekw mikw anichii Jewa iinuuch namui uhchi naheyihtamuch, ekw nitawaach kaa itweyaan chechii waapamak maauch niikaan chisheuchimaau Caesar kaa ishinihkaataakanuut, wiya chechii uhchishkuukaapuushtawak. Namayeu kiipaa wii e chii iteyihtamaan wiyesh chechii ishi mamishimakwaau nitiiniimach. 
ACT.28.20	Eukw uu wehchii wiishaamitakuch. Chichii wii wiihtamaatinaawaau chekwaan wehchi maakunikuyaan, eukw uu e atushkuuk Christ aniyuu Israel iinuuch kaa aspeyimutuwaatwaau.”
ACT.28.21	Ekw kaa itikut, “Namui kiipaa wii niyaan nuuhchi miskenaan chechii masinahamaakuyaahch anite Judea uhchi, chechii aayimuumikuyin anit. Kaye anichii chiichishaanuuch anite kaa uhtuhtetwaau namui wiyesh kuuhchi itaachimikuch maak chechii maayaachimiskwaau. 
ACT.28.22	Mikw maak chiwii chischeyimitinaan taan e iteyihtamihiikuyin chiiya, wesh mihchetu awenichii mishihte uu aschii namui miyusinahamuch uyuu kaa ishi taapwehtamuwekw.”
ACT.28.23	Ekw anichii Jewa iinuuch kaa wiishtuwaatwaau aniyuu Paul anit e chiishikaayich chechii nishtuwiitwaau chechii nituhtawaatwaau taan che itweyich. Wetihchipayiyich maak aniyuu e chiishikaayich anit kaa niskumutwaau chechii nishtuwiitwaau mihchetu awenichii chii takushinuuch anit Paul e ihtaayich. E chechishepaayaayich piihiim e ati tipiskaayich, Paul chii waawiihtamuweu aniyuu Jewa iinuuh taan e iteyihtaakuniyich Chishemanituu uchisheuchimaawiniyuu. Kaye chii kacheschimeu e wii siihchimaat chechii taapwehtamiyich Jesus e aawiyich Christ an kaa aayimuumaakanuut anite Moses uwiishuwewinihch kaye aniyehkaanaan uchischiwehiichesuuh umasinahiikaniihch. 
ACT.28.24	Pasch maak chii taapwehtaakuu, kutak namui uhchi taapwehtamiyuu. 
ACT.28.25	Chii machipayihkahtaatuyuu chek uyuu ekaa kaa taapwehtamiitwaau, ekw kaa ati chistuhteyich iskutak uyuu kaa itwet Paul, “Taapwe muyaam chii ishi wiihtamukupane Kaa payehchisiit Ahchaahkw taan kaa itaat chitiiniimuwaau aniyuuh uchischiwehiichesuu Isaiah e chii aapachihaat chechii ishi wiihtamuwaayich,
ACT.28.26	itweu Chishemanituu, ‘Iishich anichii iinuuch, muush chika pehtenaawaau mikw namui chika uhchi nisituhtenaawaau kaye aat aitaapiyekwe namui chika uhchi nisituunenaawaau. 
ACT.28.27	Wesin uchii iinuuch naashch taapwe siipihtamuch, namui wii taapwehtamuch, muyaam e chipunahkwaau uhtaukaawaauh kaye uschiishikuwaau ekun e ishinaakusitwaau. Ekaa maak uyuu ihtitwaau chipaa waapahtamuch kaye chipaa pehtamuch kaye chipaa nisituhtamuch aniyuu taan e ishi nituweyimakwaau. Nipaa pechi nituwaapamikuch maak ekw maak nipaa pimaachihaauch.’ ”
ACT.28.28	Ekw Paul kaa itwet, “Che wii chischeyihtamekw maak Chishemanituu e itishahukuyaahch chechii waawiihtamaahch chechii pimaachihaakanuutwaau kaye anichii ekaa Jewa kaa itiskaanesitwaau awenichii. Chika nituhtamuch maak uchii wii.” 
ACT.28.29	Iskutak maak Paul kaa itwet uyuu, chii wiiwiyuuch anichii Jewa iinuuch e machipayihkahtaatutwaau.
ACT.28.30	Niishu pipun maak chii ihtaau Paul anit aniyuu waaskaahiikaniyuu. Wiya chii pimipayihiisuu shuuliyaayuu. Chii miyeyihtam e chiiutamaakanuut. 
ACT.28.31	Chii aayimuutamuweu maak Chishemanituu uchisheuchimaawiniyuu, kaye chii chiskutamaacheu Utipeyihchikeu Jesus Christ e aayimuumaat. Chii suuhchiteheu maak mitun kaye namui uhchi chistahamuwaakanuu uyuu e ihtit.
ROM.1.1	Niya Paul, Jesus Christ utaapachihaakan. Chishemanituu nichii wiyaapamukw apastal chechii ihtaauch kaye maak wiya nichii tepwaatikw chechii waawiihtamuch umiywaachimuwin. 
ROM.1.2	Shaash weskach anite chii pechi wiihtam Chishemanituu cheshtinaash eshkw che ihtakuniyich uyuu miywaachimuwiniyuu. Aniyehkaanaanh uchischiwehiichesuuh chii aapachiheu chechii wiihtamiyich uyuu. Kaye chii aayimuuteu uu miywaachimuwin anite Chishemanituu upayehchi ayimuwinihch. 
ROM.1.3	Ukusisa, Chitipeyihchikeminuuh Jesus Christ, eukunh aniyuuh e aayimuumaakanuyich utah miywaachimuwinihch. Kaa pimaatisiit chitipeyihchikeminuu Jesus Christ, aniyaanaa Chisheuchimaau David kaa ishinihkaasuyich e ihtaayich ekute kaa uhchi aanische pimaatisiit. 
ROM.1.4	Eyuu maak Chishemanituu chii ukusiitutaakuu. Chishemanituuh maak e chii wanishkaanikut chitipeyihchikeminuu Jesus Christ nipuwinihch uhchi ekut kaa uhchi waapahtiiwet Kaa payehchisiit Ahchaahkw taapwe Chishemanituu Ukusisa e aawiyich Jesus aniyuu uhchi e chii suuhcheyihtaakusiyich. 
ROM.1.5	Christ uhchi Chishemanituu nichii wiyaapamukw e miyeyihtaakuniyich chechii ishi atushkuuk, eukw uyuu apastal chechii itaapatisuuch, chechii wiichihiimach misiwe nanaahkuu e itiskaanesiitwaauh aweyuuh chechii ati taapweyimikut kaye chechii ati nanihiihtaakut. 
ROM.1.6	Kaye maak chiyawaau Rome kaa ihtaayekw chitasitahukunaawaau uu e ishi waawiihtamaan, chiyawaau Chishemanituu kaa wiyaapamitaakw Jesus Christ chechii tipiiweusiitutaataakw. 
ROM.1.7	Ekun maak wehchi masinahamaatakuch misiwe chiyawaau Rome kaa ihtaayekw, chiyawaau Chishemanituu kaa saachihiitaakw kaye kaa wiyaapamitaakw chechii tipiiweusiitutaataakw. Chishemanituu Kuuhtaawiinuu ekw maak chitipeyihchikeminuu Jesus Christ chika shaweyimikuwaauch kaye chika miikuwaauch chiyaameyihtamuwiniyuu.
ROM.1.8	Niishtam chekwaan waa itweyaan. Nanaaskumaau Nichishemanituum Jesus Christ uhchi iskutak cheschisiitutaatakuch misiwe e tashiyekw wesh misiwe utah aschiihch aayimuutaakanuu chitaapwehtamuwinawaau. 
ROM.1.9	Chishemanituu an kwaast kaa atushkuuk e waawiihtamuch aniyuu miywaachimuwiniyuu Ukusisa anit e aayimuumikuyich nichischeyimikw e taapweuch. Nichischeyimikw muush e chischisiitutaatakuch tahtwaau e ayimihiik. 
ROM.1.10	Nitutamuwaau taapwe chechii nihiipayihtaat chechii waapamitakuch, wiya kiipaa e iteyihtamukwe chechii waapamitakuch. 
ROM.1.11	Naashch taapwe chiwii waapamitinaawaau chechii ayaayekw kaye chiyawaau aniyuu ahchaahkuu miyawewinh Chishemanituu kaa pechi miit chechii yaaichikaapuuyekw taapwehtamuwinihch. 
ROM.1.12	Nititwen taapishkun chechii wiichihiituyihkw, chechii wiichihiikuyekw niya nitaapwehtamuwin kaye maak chiyawaau chitaapwehtamuwinawaau chechii wiichihiikuyaan.
ROM.1.13	Che wii chischisiyekw uu niichishaanitikw. Shaash mihchetwaau nichii wiyeyihten chechii nituwaapamitakuch mikw maak muush chii ihtakun chekwaan e nakaahukuyaan. Wesh nipukuseyihten kaye chiyawaau chechii wiichihiitakuch chechii taapwehtamekw miywaachimuwin mwehch kaa ishi wiichihakwaau kutakach ekaa Jewa kaa itiskaanesitwaau chechii taapwehtahkwaau. 
ROM.1.14	Eukw uu e ishi nituweyihtaakusiyaan chechii ihtiyaan. Ninituweyihtaakusin misiwe awenichii chechii waawiihtamuukwaau uyuu miywaachimuwiniyuu, anichii anite Achaia kaa ihtaatwaau kaye maak anichii aahchiiuh aschiihch kaa ihtaatwaau, anichii e chii chischinuhamuwaakanuutwaau kaye anichii ekaa uhchi chischinuhamuwaakanuutwaau. 
ROM.1.15	Ekun maak wehchi naakaasiyaan chechii waawiihtamaatakuch kaye chiyawaau Rome kaa ihtaayekw uu miywaachimuwin. 
ROM.1.16	Wesh taapaa nipimaamisiituten miywaachimuwin. Eukw uyuu miywaachimuwiniyuu suuhk yaapachihtaat Chishemanituu chechii ayaayich pimaachihiikusiiwiniyuu misiwe aweyuuh kaa taapwehtamiyich. Niishtam aniyuuh Jewa kaa itiskaanesiyich chii waawiihtamuwaakanuyuu chek aniyuu ekaa Jewa kaa itiskaanesiyich kaa waawiihtamuwaakanuyich. 
ROM.1.17	Ekut kaye miywaachimuwinihch wehchi chischeyihtamihiikuyihkw taanite wehchi kuiskunaakuhaat Chishemanituu aweyuuh wiya ishi e ihtaat. E taapweyimaat awen Jesus ekut mikw wehchi kuiskunaakuhaakanuut Chishemanituuh ishi e ihtaayich. Taapwehtamuwiniyuu pimaachihiikuu awen, kaye eukw uyuu che chiiwehtahiikut. Mwehch e itashtech masinahiikanihch,
ROM.1.17	An kaa kuiskunaakusit taapwehtamuwinihch uhchi eukuu che pimaatisiit.
ROM.1.18	Wesh ekw e nuukuhtaat Chishemanituu kihchikiishikuhch uhchi taan e ishpish mista chishuwaahiikut misiwe aweyuuh aniyuu uhchi e machaatisiyich kaye aniyuu ekaa mitun aapateyimikut. Wesh aniyuu e machaatisiitwaau awenichii nakaahamuch etituu chechii chischeyihtaakunuyich taapwewiniyuu. 
ROM.1.19	Waweshiheu Chishemanituu uyuuh aweyuuh wesh shaash tekash chii chischeyihtamiheu aweyuuh taan nihaau e iteyihtaakusit. Wiya Chishemanituu chii piyekasch waapahtiyeu uyuu. 
ROM.1.20	Aat ekaa muhch chii waapamaakanuut Chishemanituu, misiwe taan kaa ishihtaat uyuu aschiiyuu ekut chechii uhchi piyekasch nisituunamuwaatwaau awenichii ukaachiche suuhkaatisiiwiniyuu kaye ekut chechii uhchi chischeyimaatwaau taapwe e Chishemanituwiyich. Namui maak katachii iteu awen ekaa chischeyihtahk e ihtaayich Chishemanituu. 
ROM.1.21	Wesh maau kaa ishinaakuhch. Chii chischeyihtamuch taapwe e ihtaayich Chishemanituu, mikw namui uhchi wii chisteyimeuch taan chipaa ishi chisteyimeuch kaye namui uhchi wii nanaaskumeuch. Uyuu e ihtitwaau namui papaaspine uhchi iteyihtaakuniyuu taan kaa iteyihtahkwaau e iteyihtaakusiyich Chishemanituuh ekw maak namui mitun kuiskw uhchi ishi kanawaapahtamuch chekwaayuu. 
ROM.1.22	Muyaam naashch e kachehtaaweyihtahkwaau chii iteyihtaakuhiisuuch mikw maak tekash chiishkwehkaanihch iteyihtaakusuuch. 
ROM.1.23	Ishpish wii chechii nuuchiishtuwaatwaau kaa chisteyihtaakusiyich Chishemanituu aniyuu kaachiche che ihtaayich, teyakuch aniyuuh manituuhkaanh che nishuunaatisiyich nuuchiishtuweuch, aniyuuh wiyawaau tipiiwe e chii ushihaatwaau mistikuhch ekw maak asiniihch uhchi. Aniyuuh maak manituuhkaanh kaa ushihaatwaau muyaam naapeu maak piyeshiisha maak awesiisa maak nanaahkuu e ishinaakusiyich manichuusha ekun kaa ishinaakuhaatwaau. 
ROM.1.24	Namui uhchi piskaateuch Chishemanituuh. Eukw wehchi tekash chii pachishteyimikutwaau wiinisuwinihch ishi, chechii ati ihtuutahkwaau taan e ishi machi nituweyihtamuumakaniyikwaauh utehiiwaauh. Wiinihiituuch maak aniyuu naashch nitawiin e ihtuutaatutwaau wiinisuwinihch ishi. 
ROM.1.25	Kweschinamuweuch aniyuu taapwewiniyuu Chishemanituuh kaa pachishtinamiyich chechii chischeyihtaakunuyich. Miiskuch maak nanatayuwiniyuu chii taapwehtamuch. Ishpish wii aniyuuh aweyuuh misiwe chekwaayuu kaa ushihtaayich chechii nuuchiishtuwaatwaau, aniyuuh chekwaayuuh kaa ushihtaayich eukunh aniyuuh newachiishtahkwaau. Chishemanituu maak eukw taapwe tiyepicheyihtaakusit kaachiche chechii maamihchimaakanuut. Amen.
ROM.1.26	Uyuu maak e ihtitwaau awenichii, ekaa wii chisteyimaatwaau kaye ekaa wii nanaaskumaatwaau Chishemanituu ekw anite kaa ishi pachishteyimikutwaau uwiinishuu machi nituweyihtamuwiniwaahch ishi. Waawaach iskweuch chii kweschipayihtaaweuch taan aniyuuh Chishemanituuh kaa itashtaayich e miyunaakuniyich che ishi chischeyimituyich naapeuh kaye iskweuh anite wiichihtuwinihch. 
ROM.1.27	Ekun kaa ihtitwaau kaye naapeuch. Chii nakatamuch taan aniyuuh Chishemanituu kaa ishi miikutwaau chechii ishi chischeyimaatwaau iskweuh. Ekw maak naashch e suuhchipayiniyich wiyawaau e machi nituweyimitutwaau. Aniyuu maak e ihtuutaatutwaau naapeuch ekaa mitun pimaamishiitwaau waweshihaakanuuch taan aniyuuh muyaam e ishinaakuniyich chechii ishi waweshihaakanuutwaau. 
ROM.1.28	Ekaa aapateyihtahkwaau awenichii taan aniyuuh kuiskw chipaa ishi chischeyimeuch Chishemanituuh kaye ekaa wii piskaataatwaau upimaatisiiwiniwaahch ekw kaa ihtuutaakutwaau naashch ekaa chechii kuiskunaakuniyich taan e iteyihtahkwaau chechii ihtitwaau. Ekw maak e ihtuutahkwaau aniyuuh chekwaayuu ekaa chipaa uhchi ihtuutamuch. 
ROM.1.29	Piihchishkaakuuch nanaahkuu machaatisiiwiniyuu kaye maayaatisiiwiniyuu, kaye piihchishkaakuuch mushtenamaachewiniyuu kaye uhkaateyimuwiniyuu. Tekash piihchishkaakuuch uhteyimuwiniyuu, kaye muush wii nipahiiweuch, kaye muush mamachipayihkahtuweuch aweyuuh, pishikw kaye wawiyesimuweuch, kaye tekash piihchishkaakuuch uhkaasuwewiniyuu. Pukunuumuweuch kaye, 
ROM.1.30	kaye maak mamushe machi aayimuumeuch aweyuuh, uhkaateuch kaye Chishemanituuh, naashch taapwe suuhchimaayeyihcheuch, naashch taapwe chihchiwe iteyimisuuch kaye maak naashch kaa wii nanaapeumutwaau ekun e iteyihtaakusitwaau. Muush mamiskamuch taan etituu chechii ishi maayaach pimaatisiitwaau. Nishkuushtuweuch uniichihiikuwaauh kaye namui mitun aapatihtaweuch. 
ROM.1.31	Namui mitun nisitushkaakuuch machaatisiiwiniyuu utehiiwaahch kaye umituneyihchikaniwaahch. Namui mitun nanaakatuweyihtamuch aniyuuh chekwaayuuh kaa niskumutwaau che nanaakatuweyihtahkwaau. Namui mitun nuukuniyuu saachihiiwewiniyuu chechii ayaatwaau kaye maak namui mitun chistimaacheyimeuch aweyuu. 
ROM.1.32	Aat e chischeyihtahkwaau Chishemanituuh e chii wiyeyihtamiyich taapwe e iteyihtaakuniyich chechii nipiyich aniyuuh aweyuuh uyuu kaa ishi machi pimaatisiyich yaapach etituu ihtuuch wiyawaau taan waa ihtitwaau. Namui maak mikw uyuu ihtuuch, naniheyihtamihiikuuch eyuu aniyuuh aweyuuh uyuu e ishi machi pimaatisiyich.
ROM.2.1	Eukw maak uu wehchi ekaa mitun ishinaakuhch chechii wiyaaskunit awen. Wesh chiishpin e wiyaskunitwaau awenichii, chiya maak e ihtuutamuwane aniyuu kaa ishi wiyaskunitwaau, chiya tipiiwe chinishuuwanaachimisun. 
ROM.2.2	Wesh misiwe chicheshtinaahunaanuu taapwe kuiskw e ihtit Chishemanituu weyaaskunaach aniyuuh aweyuuh kaa ihtuutamiyich uyuuh chekwaayuuh. 
ROM.2.3	Chiya maak wii, niwiichewaakan, chitihtuuten uyuuh chekwaayuuh taan aniyuuh e ishi wiyaaskunitwaau kutakach e ihtuutahkwaau. Chititeyihten aa che miyaaskamut Chishemanituu uwiyaaskunichewin uu e ihtiyin. 
ROM.2.4	Naashch taapwe chishewaatisiyuu Chishemanituu. Nakaawiyuu chechii wiyaaskunisk kaye naashch taapwe chisiipiiwesiistaakw. Chekwaayuu wehchi maayeyimat, aniyuu maak e ishpish miyeyihtaakusit. Namui aa chichischeyihten chekwaayuu wehchi chishewaatutaask. Chinituweyimukw chechii mihchiiweyihtamut taan e ishi machaatisiyuut ekw maak chechii kweskaatisiyuut. 
ROM.2.5	An maak e ishpish suuhcheyimuwiin mikw chitihtuuten etituu aahkwaach chechii ishi wiyaaskunisk Chishemanituu aniyuu e chiishikaayich taanit cheshtinaash kuiskw che ishi wiyaaskunaat aniyuuh kaa machituutamiyich. 
ROM.2.6	Wesh misiwe aweyuu aniyuu taan kaa aihtiyich kata ihtakuniyuu taan che ishi wiyaaskunaat. 
ROM.2.7	Aniyuuh aweyuuh muush kaa miyutuutamiyich e pukuseyimuyich chechii miyu kanawaapamikuyich Chishemanituu kaye chechii miywaachimikuyich kaye chechii miikuyich kaachiche chechii pimaatisiyich, kata miyeu kaachiche chechii pimaatisiyich. 
ROM.2.8	Ekw aniyuu kutak aweyuuh mikw wiyawaau kaa maamituneyimisuyich ekaa mitun kaa aapateyihtamiyich aniyuu taan e ishi kuiskunaakuniyich chechii ihtuutamiyich, pisikw kaa machituutamiyich, eukun uyuuh maauch aahkwaayaach che ishi wiyaaskunaat Chishemanituu. 
ROM.2.9	Misiwe anichii kaa machaatisiitwaau mistahii chika utihtahukuuch nanehkaateyimuwiniyuu kaye kata maahtakushkaakuuch aayimeyihtamuwiniyuu. Anichii Jewa kaa itiskaanesitwaau niishtam kata wiyaaskunaakanuuch ekw miin anichii ekaa Jewa kaa itiskaanesitwaau. 
ROM.2.10	Aniyuuh maak muush kaa miyutuutamiyich eukun aniyuuh che miyu kanawaapamaat Chishemanituu. Chika chishtaachimeu kaye chika miyeu chiyaameyihtamuwiniyuu. Aniyuuh niishtam Jewa kaa itiskaanesiyich chika ihtuutuweu uyuu ekw miin aniyuuh ekaa Jewa kaa itiskaanesiyich. 
ROM.2.11	Wesh misiwe e itiskaanesiyich aweyuu peyakunihch ishi kanawaapameu Chishemanituu.
ROM.2.12	Anichii ekaa Jewa kaa itiskaanesitwaau namui chischeyihtamuch aniyuu wiishuwewiniyuu Chishemanituuh kaa miyaayich aniyuuh Jewa kaa itiskaanesiyich. Kata wanishinuuch maak aniyuu e machituutahkwaau mikw maak namui aniyuu wiishuwewiniyuu kata uhchi aapataniyuu wiyaaskunaakanuutwaawenich. Anichii maak wii Jewa kaa itiskaanesitwaau chischeyihtamuch uyuu wiishuwewiniyuu. Machituutamuch maak kaye wiyawaau. Eukw maak uyeyuu wiishuwewiniyuu che aapataniyich wiyaaskunikutwaawenich Chishemanituuh. 
ROM.2.13	Wesh taapaa anit e pehtahk awen Moses uwiishuwewiniyuu kata uhchi kuiskunaakusuu Chishemanituu ishi e ihtaayich. Ihtuutahke taan e itashteyich anit ekut che uhchi kuiskunaakusit Chishemanituu ishi e ihtaayich. 
ROM.2.14	Anichii maak wii ekaa Jewa kaa itiskaanesitwaau namui ayaauch uyuu wiishuwewiniyuu. Mikw maak tipiiwe anit e ihtaatwaau e uhchipayiyich chechii ihtuutahkwaau taan e itashumuweyich aniyuu wiishuwewiniyuu ekut wehchi nuukuniyich e chischeyihtahkwaau taan chipaa ihtuuch kaye taan aniyuuh ekaa chipaa uhchi ihtuuch aat ekaa ayaatwaau Moses uwiishuwewiniyuu. 
ROM.2.15	Ekut maak wehchi nuukuniyich e ihtakuniyich wiishuwewiniyuu utehiiwaahch aniyuu e wiishumikutwaau taan chipaa ishi pimaatisiyuuch kaye maak ihtakuniyuu anit wehchi chischeyihtahkwaau taan chipaa ishi pimaatisiyuuch. Chischeyihtamuch meyuutuutamuwaakwenich maak mechituutamuwaakwenich. 
ROM.2.16	Ekw maak iskutak Chishemanituu wiyaaskunaate misiwe aweyuuh, Jesus Christ uhchi, taan kaa ishi chiimuut machituutamiyich ekut che nuukuniyich an awen taapwe kaa ihtuutamukwe taan e itashumuweyich wiishuwewiniyuu. Ekun e ishi wiihtamaachemakahch uu miywaachimuwin Jesus Christ kaa miit chechii waawiihtamuch.
ROM.2.17	Chiya maak wii Jewa kaa itiskaanesiyin maaskuuch chititeyihten e miyu kanawaapamisk Chishemanituu mikw aniyuu e chischeyihtamut Moses uwiishuwewin. Kaye chimaamihchimun Chishemanituu e utiiniimitutaask. 
ROM.2.18	Chichischeyimaau taan e ishi nituweyimisk chechii ishi pimaatisiyuut Chishemanituu. Uwiishuwewinihch ekut kaa uhchi chischeyihtaman taan chipaa ishi pimaatisiin kaye taan ekaa chipaa uhchi ishi pimaatisiin. 
ROM.2.19	Chicheshtinaahun kaye chechii miyu chischinuhtahiitwaau anichii ekaa kaa wapahtahkwaau. Chicheshtinaahun kaye waashtewin chechii ishinaakusiistuutwaau anichii wanitipiskusiiwinihch kaa ihtaatwaau. 
ROM.2.20	Chicheshtinaahun chipaa kuiskunaauch anichii naashch ekaa kaa iteyihtahkwaau, kaye chicheshtinaahun awaashach chipaa chischinuhamuwaauch. E ayaayin uu wiishuwewin chititeyihten misiwe chekwaan e chischeyihtaman kaye maak e chischeyihtaman taapwewin. 
ROM.2.21	Chichiskutamuwaauch awenichii. Namui aa chiya kaye chichiskutamaasun. Chikacheschimuwen ekaa chechii kachemutit awen. Chiya maak wii cheshtinaash aa namui chikachemutin. 
ROM.2.22	Chititwen kaye ekaa chechii pisikwaatisiit awen. Chiya maak wii cheshtinaash aa namui chipisikwaatisiin. Chuuhkaataauch manituuhkaanich. Mikw maak namui aa chikachemutin anit ayimiheukamikuhch taanit newachiishtuwaakanuutwaau manituuhkaanich. 
ROM.2.23	Miin kutach chekwaan. Naashch chinanaapeumun e ayaawat Chishemanituu uwiishuwewin. Mikw maak nuwach chimaayeyimaau Chishemanituu ekaa nanihiihtamut uwiishuwewin. 
ROM.2.24	Chishemanituu utayimuwinihch itashteu,
ROM.2.24	Chiyawaau Jewa kaa itiskaanesiyekw, chiyawaau chitihtuutuwaawaauch anichii ekaa Jewa kaa itiskaanesitwaau chechii machaayimuumaatwaau Chishemanituuh.
ROM.2.25	Jewa e itiskaanesiyin chichii chischinuwaachishukuun chechii chischeyimikuyin Chishemanituu e utiiniimitutaask. Nanihiihtamute Chishemanituu uwiishuwewin chika wiichihiikun taapwe chischinuwaachishuwewin. Ekaa maak nanihiihtamute uwiishuwewin namui aapatan e chii chischinuwaachishukuyin. 
ROM.2.26	An awen ekaa Jewa kaa itiskaanesit kaye ekaa uhchi chischinuwaachishwaakanuut nanihiihtahke wiishuwewiniyuu chika miyu kanawaapamikuu Chishemanituu, mwehch taapwe e chii chischinuwaachishwaakanuut ekun che ishi kanawaapamikut. 
ROM.2.27	Ekw maak chiyawaau Jewa kaa itiskaanesiyekw che nishuuwanaachimitaakuch uchii ekaa Jewa kaa itiskaanesitwaau wesh taapaa chinanihiihtamuwaanaawaau chiyawaau Chishemanituu uwiishuwewin aat chiyawaau e ayaawekw e chii masinahiikanuyich kaye maak aat e chii chischinuwaachishukuyekw. Wiyawaau maak uchii ekaa Jewa kaa itiskaanesitwaau nanihiihtamuch wiishuwewiniyuu aat ekaa uhchi chischinuwaachishwaakanuutwaau wiyawaau. 
ROM.2.28	Namayeyuu mikw Jewa e itiskaanesit awen kaye e chii chischinuwaachishwaakanuut wiiyuuhch wehchi utiiniimitutaakut Chishemanituuh. 
ROM.2.29	An awen chihchiwe Jewa kaa ihtaat nuukuniyuu anite piihch upimaatisiiwinihch taapwe Jewa e ihtaat. Wesh Kaa payehchisiit Ahchaahkw eukuu e chischinuwaachishukuyihkw chitehiinaahch, eukw maak uu chihchiwe chischinuwaachishuwewin, namayeu wii wiishuwewin e nanihiihtamuhkw chika chii chischinuwaachishukunaanuu chitehiinaahch. Eukw maak uu awen chihchiwe Jewa kaa ihtaat Chishemanituuh eukw che nituweyimaat chechii mamiywaachimikut namui wii naapeuh.
ROM.3.1	Taan maak ishi wiyaahpach Jewa e itiskaanesit awen. Taan ishi wiyaahpach aat e chii chischinuwaachishwaakanuut awen. 
ROM.3.2	Mistahii kiipaa chekwaan iteyihtaakun Jewa e itiskaanesit awen. Mistahii taapwe iteyihtaakun. Niishtam chekwaan. Eukw uchii Jewa kaa itiskaanesitwaau iinuuch kaa miyaakanuutwaau chechii aapatisiihkahtamuwaatwaau Chishemanituuh utayimuwiniyuu. 
ROM.3.3	Pasch aniyuuh Jewa kaa itiskaanesiitwaauh namui uhchi taapweucheyihtaakusiyuuh, ekw aa maak namui taapweucheyihtaakusuu kaye wiya Chishemanituu. 
ROM.3.4	Namui kiipaa, namui mitun chika chii ishinaakuniyuu ekaa maamuyaam chechii ihtit Chishemanituu. Taapweu wiya Chishemanituu aat misiwe awen e nanatayit. Itashteu Chishemanituu utayimuwinihch wiya Chishemanituu e aayimuumaakanuut,
ROM.3.4	Ayimiine misiwe awen chika chischeyihtam e taapweyin. Ekw maak mamishimikuyine e itikuyin e machituutaman chika nuukun taapwe ekaa uhchi ihtuutaman taan e ishi mamishimikuyin.
ROM.3.5	Maak chipaachii iteu awen, “E machituutamuhkw ekut etituu wehchi piyekasch waapahtamuwaatwaau awenichii Chishemanituuh ukuiskutaatisiiwiniyuu. Chekwaan maak wehchi waweshihiihtakw Chishemanituu e machituutamuhkw.” Namui kiipaa maamuyaam ihtuu Chishemanituu uyuu e ihtuutaatahkw. Eukw uyuu e itwetwaau pasch awenichii. 
ROM.3.6	Namui maak mechim uu chipaa uhchi ishi ayiminaanuu. Ekaa waweshihaate Chishemanituu aweyuu e machituutamiyich katachii aa wiyaaskunam uyuu aschiiyuu. 
ROM.3.7	Chekwaan maak che uhchi wiyaaskunikuyaan e nuukuniyikwe Chishemanituu taan nihaau e ishi kuiskw ihtit anit uhchi e machituutamaan kaye maak etituu e chisteyihtaakuhaakanuut aniyuu uhchi. 
ROM.3.8	Chekwaan che uhchi ekaa chii itweyihkw, “Machituutahtaau chechii uhchi nuukuniyich Chishemanituu muush kuiskw e ihtit.” Nichii maayeyimikuch kutakach awenichii nitamukw e chii ishi mamishimitwaau, e chii itwetwaau uyuu e chii itweuch. Ishinaakuniyuu maak taapwe chechii wiyaaskunaakanuutwaau uchii.
ROM.3.9	Ishi kakwechihcheyimut aahch awen, uste aa chiyaanuu Jewa kaa itiskaanesiihkw chititeyimikunuu Chishemanituu e iteyimaat aniyuuh ekaa Jewa kaa itiskaanesiyich. Namuwaach kiipaa. Shaash chichii wiihtamaatinaawaau, misiwe awen Jewa kaa itiskaanesit kaye ekaa Jewa kaa itiskaanesit tipeyimikuu machihtwaawiniyuu. 
ROM.3.10	Mwehch e itashtech anite Chishemanituu utayimuwinihch,
ROM.3.10	Namui awen kuiskutaatisiiu. Namui waawaach peyakw awen. 
ROM.3.11	Namui waawaach peyakw awen nisituhtam taapwewiniyuu. Namui waawaach peyakw awen wii chischeyimeu Chishemanituuh, namui waawaach peyakw awen aapateyihtamuweu utiteyihtamuwiniyuu. 
ROM.3.12	Misiwe awen chii pachischisaapemeu Chishemanituu. Misiwe awen namui wiyesh iteyihtaakusuu. Namui ihtaau awen kuiskw e ihtit, mechim peyakw awen chechii ihtaat. 
ROM.3.13	Nipahiiwemakaniyuuh utitwewinawaauh. Pisikw wiyeshimuweuch taan e itwetwaau. Mwehch chinepukw kaa iteyihtaakuniyich upihchipuuyaapuuh ekun e iteyihtaakuniyich utayimuwinawaau. 
ROM.3.14	Pisikw chishuu ayimuuch. Kaye pisikw waawiihkwaateuch aweyuu. 
ROM.3.15	Naashch taapwe chiistapayuuch chechii nanehkaachihaatwaau aweyuuh kaye chechii ati nipahaatwaau wiipach chesiwaahiikutwaau. 
ROM.3.16	Taanite mikw e ati aihtaatwaau muush ayaahkuheuch aweyuuh. Kaye muush ihtaayuuh aweyuuh e nanehkaateyimuhaatwaau. 
ROM.3.17	Namui mitun wii kuchihtaauch chechii miyu wiichewaatwaau aweyuuh. 
ROM.3.18	Namui mitun nanihchiishtuweuch Chishemanituuh.
ROM.3.18	Eukun e itashtech Chishemanituu utayimuwinihch.
ROM.3.19	Chichischeyihtenaanuu anichii kaa miyaakanuutwaau uyuu wiishuwewiniyuu chipaa nanihiihtamuch misiwe taan e itashuwemakaniyich. Eukw maak uu che uhchi ekaa mitun chii itwet awen ekaa uhchi chischeyihtahk e chii machituutahk kaye maak ekun wehchi misiwe awen utah aschiihch ishinaakuniyich chechii wiyaaskunikut Chishemanituuh. 
ROM.3.20	Wesh taapaa awen chii kuiskunaakuhiisuu Chishemanituu ishi e ihtaayich mikw aniyuu e nanihiihtahk wiishuwewinh. Chichischeyihten aa taan e itaapatahkwaauh uyuuh wiishuwewinh. Chechii chischeyihtahk awen e machituutahk ekun e itaapatahkwaauh.
ROM.3.21	Anuhchiish maak ekw e nuukuhtaat Chishemanituu taanite wehchi kuiskunaakuhaat aweyuuh wiya ishi e ihtaat. Namayeyuu maak wii e nanihiihtahk awen kaye e ihtuutahk wiishuwewiniyuu wehchi kuiskunaakusit Chishemanituu ishi e ihtaayich. Wiishuwewinihch ekut waahtaakuhch taan che ihtit awen chechii kuiskunaakusit Chishemanituu ishi e ihtaayich. Aniyehkaanaanich maak uchischiwehiichesuuch eukw uyuu kaa ishi wiihtahkwaau kaye wiyawaau. 
ROM.3.22	Ukuiskutaatisiiu ishi kanawaapameu Chishemanituu aniyuu aweyuuh kaa taapweyimaayich Jesus Christ. Misiwe maak aweyuuh, aniyuuh Jewa kaa itiskaanesiyich kaye aniyuuh ekaa Jewa kaa itiskaanesiyich, kaa taapweyimaayich Jesus, ekun e ishi ihtuutamuwaat. Wesh misiwe peyakunihch ishi kanawaapameu misiwe aweyuuh Chishemanituu. 
ROM.3.23	Misiwe awen chii machituutam. Ekut maak wehchi misiwe awen nuuhtaashkamuwaat Chishemanituuh uchisteyihtaakusuwiniyuu. 
ROM.3.24	Aniyuu sehchei e ishi miyaat e chishewaatutawaat aweyuuh Chishemanituu ukuiskutaatisiiu ishi kanawaapameu aniyuu kaa taapweyimaayich Christ Jesus. Christ Jesus chii iichenamuweu aniyuuh aweyuuh kaa taapweyimikut taan kaa ishi iteyihtaakuniyich chechii wiyaaskunikuyich Chishemanituuh. 
ROM.3.25	Wesh Chishemanituu chii pachishtineu Jesus chechii nipahaakanuyich aashiteyaahtikuhch chechii uhchi wepeyihtamuwaakanuyich aweyuu umachitwaawiniyuuh. E taapweyimaat maak awen Jesus ekut e uhchi wepeyihtamuwaakanuut umachihtwaawinh. Chishemanituu chii ihtuutam uyuu chechii waapahtiiwet muush kuiskw e ihtit. Ute ishi utaahch naashch taapwe chii siipiiwesiistaacheu Chishemanituu taan kaa ishi machituutaakanuyich. Namui muush nihaau e iteyihtaakuniyich chechii ishi wiyaaskunaakanuyich aweyuuh uhchi ishi wiyaaskuneu. 
ROM.3.26	Anuhchiish maak wii namui ekw ekaa piskaatamuweu aweyuuh umachihtuutamuwiniyuuh Chishemanituu, waapahtiiweu taan e ishi kuiskw ihtit kaye maak taapwe ukuiskutaatisiiu e ishi kanawaapamaat misiwe aniyuuh aweyuuh kaa taapweyimaayich Jesus.
ROM.3.27	Taan maak chechii ishi nanaapeumut ekw awen. Namui mitun ihtakuniyuu taan chechii ishi nanaapeumut. Namui awen chika chii iteu e kuiskunaakusit mikw e nanihiihtahk wiishuwewiniyuu. Wesh e taapweyimaat awen Jesus ekut mikw ukuiskutaatisiiu chechii ishi kanawaapamikut Chishemanituu, namui wii e nanihiihtamuwaat uwiishuwewiniyuu. 
ROM.3.28	Eukw maak uu e ishi wiihtamuhkw. E taapweyimaat awen Jesus ekut mikw wehchi ishinaakuniyich ukuiskutaatisiiu chechii ishi kanawaapamikut Chishemanituu, namui wii aniyuu e nanihiihtamuwaat uwiishuwewiniyuu. 
ROM.3.29	Maak e iteyihtamukwe awen, ekw aa maak mikw anichii Jewa kaa itiskaanesitwaau Wechishemanituumitwaau Chishemanituu. Namui aa kaye wiyawaau anichii ekaa Jewa kaa itiskaanesitwaau Uchishemanituumuuch Chishemanituu. Kiipaa kaye wiyawaau anichii ekaa Jewa kaa itiskaanesitwaau wechishemanituumitwaau Chishemanituuh, namui mikw wiyawaau anichii Jewa kaa itiskaanesitwaau. 
ROM.3.30	Wesh peyakushuu mikw Chishemanituu, taapishkun aniyuuh Jewa kaa itiskaanesitwaau ekw maak aniyuuh ekaa Jewa kaa itiskaanesitwaau kuiskutaatisiiwinihch chika ishi kanawaapameu taapweyimaatwaawenich Jesus. 
ROM.3.31	Ekw aa maak wiyepinamuhkw wiishuwewin e itweyihkw mikw e taapweyimaat awen Jesus e uhchi kuiskunaakuhaakanuut Chishemanituu ishi e ihtaayich. Namui kiipaa. Teyakuch chichiihkaayeyihtaakuhtaanaanuu taan chihchiwe e itaapatahch an wiishuwewin.
ROM.4.1	Ekw maak chipaa aayimuumaanuu aniyaanaa aanische chimushuuminuu Abraham taanite kaa uhchi kuiskunaakuhaakanuut. 
ROM.4.2	Wesh chiishpin kaa kuiskunaakuhaakanuukwe Chishemanituu ishi e ihtaayich e miyutuutahk, chipaa ihtakuniyuu taan chipaa chiishi maamihchimuu. Mikw maak namui ihtakuniyuu chekwaayuu ati chechii uhchi maamihchimut Chishemanituu ishi e ihtaayich. 
ROM.4.3	Taan e itashtech maak Chishemanituu utayimuwinihch. Itashteu,
ROM.4.3	Abraham chii taapweyimeu Chishemanituu eukw uyuu wehchi ukuiskutaatisiiu chii ishi kanawaapamikut.
ROM.4.4	Kanawaapahtamukw taan e ishinaakuhch awen e aapatisit. Aniyuu e aapatisit ekw maak e chiishiihkawaakanuut namui sehchei miyaakanuu aniyuu utipahamaakusiiwin. Shaakuuch aniyuu e chii aapatisit wehchi miyaakanuut. 
ROM.4.5	Maamituneyimaataau maa awen kaa machaatisiit. Aniyuu e miyutuutahk ekut aa wehchi kuiskutaatisiit. Namui, e taapweyimaat Chishemanituu ekut mikw chechii uhchi kuiskunaakusit Chishemanituu ishi e ihtaayich. 
ROM.4.6	Eukw uyeyuu kaa aayimuutahk aniyaa chisheuchimaau David. Chii aayimuumeu e ishpish shaweyihtaakusiyich aniyuu aweyuu ukuiskutaatisiiu kaa ishi kanawaapamikuyich Chishemanituu. Namui wii aniyuu taan e ishi miyu atushchetwaau wehchi ukuiskutaatisiiuch ishi kanawaapamikutwaau Chishemanituu. 
ROM.4.7	Chii iteu uu chisheuchimaau,
ROM.4.7	Taapwe shaweyihtaakusuuch anichii awenich kaa wepeyihtamaakutwaau Chishemanituu uwaniihtuwinawaauh, anichii kaa iichenamuwaakanuutwaau umachihtwaawinawaauh. 
ROM.4.8	Taapwe shaweyihtaakusuu an awen kaa wepeyihtamuwaakanuut umachihtwaawinh.
ROM.4.9	Mikw aa maak anichii kaa chischinuwaachishwaakanuutwaau chika shaweyimaakanuuch. Namui kiipaa. Kaye anichii ekaa kaa chischinuwaachishwaakanuutwaau chika shaweyimaakanuuch. Wesh itashteu Chishemanituu utayimuwinihch, Abraham e chii taapweyimaat Chishemanituuh eukw maak uyuu e kuiskutaatisiit wehchi ishi kanawaapamikut Chishemanituu. 
ROM.4.10	Taaishpish maak kaa itaachimaakanuut uyeyuu Abraham, eshkw aa ekaa uhchi chischinuwaachishwaakanuut maak shaash e chii chischinuwaachishwaakanuut. Eshkw ekaa uhchi chischinuwaachishwaakanuut ekut kaa itaachimaakanuut uyeyuu, namui wii paatish kaa chischinuwaachishwaakanuut. 
ROM.4.11	Paatimaa chii chischinuwaachishwaakanuu. Aniyuu maak e chii chischinuwaachishwaakanuut ekut kaa uhchi chischeyihtaakuhtaakanuyich e taapweyimaat Chishemanituu, shaash kuiskutaatisiiwinihch e chii ishi kanawaapamikuukupane Chishemanituu. Shaash kuiskutaatisiiwinihch chii ishi kanawaapamikuukupane eshkw ekaa mechim uhchi chischinuwaachishwaakanuut. Ekw maak e ati ishinaakusit e uhtaawiimaaututawaat misiwe aniyuuh kaa taapweyimaayich Chishemanituu, aniyuuh kuiskutaatisiiwinihch kaa ishi kanawaapamikuyich Chishemanituu, aat ekaa uhchi chischinuwaachishwaakanuyich. 
ROM.4.12	Kaye maak aniyuuh kaa chischinuwaachishwaakanuyich uhtaawiimaaututaweu, mikw namui uhtaawiimaaututaweu mikw aniyuu e chii chischinuwaachishwaakanuyich. Aniyuu taapwehtamuwinihch e ishi pimaatisiyich mwehch wiya kaa ihtit aniyaanaa kuuhtaawiinuu Abraham eshkw ekaa uhchi chischinuwaachishwaakanuut eukw uyuu wehchi uhtaawiimaaututawaat.
ROM.4.13	Chishemanituu chii iteu Abraham ekw maak aniyuu anit e ihtaat che uhchi aanische pimaatisiyich cheshtinaash taapwe che miyaat misiwe uyuu aschiiyuu. Uyuu maak kaa itweyich Chishemanituu cheshtinaash che ihtuutamaakut Abraham namui wii aniyuu e nanihiihtahk wiishuwewiniyuu wehchii itikut uyuu che ihtuutamaakut. E chii taapweyimaat Chishemanituu kaye maak ukuiskutaatisiiu e chii ishi kanawaapamikut eukw uyuu wehchii ihtuutamaakut uyuu. 
ROM.4.14	Wesh e ishinaakunikwe mikw anichii kaa nanihiihtahkwaau wiishuwewiniyuu che pimaachihiikuwaakwenich Chishemanituu ekw kiipaa chechii itweyihkw, namui wiyesh ishinaakun taapwehtamuwin, e chii itwet maak Chishemanituu cheshtinaash che pimaachihaat aniyuu aweyuu che taapweyimikut. 
ROM.4.15	Wesh ekaa nanihiihtaakanuuhch wiishuwewin ekut wehchipayiyich Chishemanituu chechii aahkuyuwesit. Ekw maak taanite ekaa e ihtakuhkwaauh wiishuwewinh namui kiipaa ihtakun taanite ekaa nenihiihtaakanuuhkwaau wiishuwewinh. 
ROM.4.16	Ekun maak wehchi ishinaakuhch taapwehtamuwinihch mikw chechii uhchi ayaakanuyich aniyuu Chishemanituu kaa itwet cheshtinaash che ihtuutamaachet. Ekw maak Chishemanituu ushaweyihchichewinihch ekut wehchi cheshtinaateyihtaakuniyich misiwe anichii kaa ishi aanische taapweyimaatwaau Chishemanituu mwehch kaa ishi taapweyimaayich Abraham kaye wiyawaau chechii ayaatwaau aniyuuh taan kaa itweyich Chishemanituuh cheshtinaash che ihtuutamaacheyich. Namui maak mikw anichii kaa miyaakanuutwaau Moses uwiishuwewiniyuu chika chii ayaauch uyuu. Anichii kaa taapweyimaatwaau Chishemanituuh mwehch Abraham kaa ishi taapweyimaayich eukunich kaye wiyawaau che ayaatwaau uyuu. Wesh misiwe e tashiihkw Abraham kuuhtaawiitutuwaanuu. 
ROM.4.17	Mwehch e itashtech Chishemanituu utayimuwinihch Abraham e chii itikuukupane Chishemanituuh,
ROM.4.17	Chichii ishihiitin chechii uhtaawimaaututuutwaau mihchetu e itiskaanesitwaau awenichii.
ROM.4.17	Abraham maak e chii taapweyimaat Chishemanituu eukw uyuu e uhtaawiimaaututauhkw wehchii ishi kanawaapamikut. Eukunh maak uyuuh Abraham kaa taapweyimaat, aniyuuh kaa ihtuutawaayich aniyuuh ekaa kaa pimaatisiyich kaau chechii pimaatisiyich kaye maak mikw e itweyich chechii ihtakuniyich chekwaayuu ekaa wiiskaat uhchi ihtakuniyich tiiwehch ihtakuniyuu. 
ROM.4.18	Aat ekaa mechim uhchi ihtakuniyich taanite che ishi aspeyimukupane Abraham taapwe chechii utawaashiimitwaau wiichiskweu, yaapach chii taapweyimeu Chishemanituuh wesh ekun kaa itikut che ihtuutamaakut. Ekut kaa uhchi ishinaakuniyich mihchetu e itiskaanesiyich aweyuuh chechii uhtaawiimaaututawaat. Wesh kiipaa ekun e itashteyich Chishemanituu utayimuwinihch,
ROM.4.18	Chika mihchetuuch awenichii anite e ihtaayin che uhchi aanische pimaatisiitwaau.
ROM.4.19	Shaash maak chekaat chii mitaahtumitanuupunesuu Abraham uyuu kaa itaakanuut che ihtuutamuwaakanuut. Yaapach maak peyakun chii ishpish taapweyimeu Chishemanituuh. Kaa ishpish chii suuhchipayiyich e taapweyimaat namui mitun uhchi aanuwehtam che utawaashiimitwaau aat e chii chischeyimisut ekaa shaash chechii uhtaawimaaut kaye aniyuuh wiich chisheishkwesha e chii chischeyimaat cheshtinaash shaash ekaa chechii utawaashiimiyich. 
ROM.4.20	Yaapach chii taapwehtam Abraham che ihtuutamaakut Chishemanituu taan aniyuuh kaa itikut cheshtinaash che ihtuutamaakut. Etituu chii ati suuhcheyihtaakuniyuu utaapwehtamuwin. Shaash chii chishtaachimeu Chishemanituuh aat eshkw ekaa mechim uhchi ispayiyich uyuu. 
ROM.4.21	Mitun chii cheshtinaateyimeu Chishemanituuh cheshtinaash che ihtuutamiyich taan aniyuuh kaa itweyich che ihtuutamaakut. 
ROM.4.22	Ekun maak wehchii ishinaakuniyich Abraham aniyuu e taapweyimaat Chishemanituu ukuiskutaatisiiu chechii ishi kanawaapamikut. 
ROM.4.23	An kaa itashtech Chishemanituu utayimuwinihch,
ROM.4.23	Kuiskutaatisiiwinihch chiishi kanawaapamikuu Chishemanituuh,
ROM.4.23	namui mikw Abraham uhchi aayimuumaakanuu utah. 
ROM.4.24	Chitasitahukunaanuu kaye chiyaanuu uu kaa itashtech, chiyaanuu kaa taapweyimuhkw Chishemanituu an kaa wanishkaanaat Jesus Chitipeyihchikeminuu nipuwinihch uhchi. Kaye chiyaanuu kuiskutaatisiwinihch chika ishi kanawaapamikunuu Chishemanituu. 
ROM.4.25	Jesus chii pachishtinaakanuu chechii nipistamaatahkw chechii wepeyihtamaakuyihkw chimachihtwaawinuuh, ekw maak aniyuu kaa wanishkaanaakanuut nipuwinihch uhchi ekut kaa uhchi ishinaakuhch kuiskutaatisiiwinihch chechii ishi kanawaapamitahk Chishemanituu.
ROM.5.1	Ekw maak kuiskutaatisiiwinihch ekw e ishi kanawaapamitahkw Chishemanituu aniyuu e taapweyimahkw. Ekw kaye meyuu wiicheuhkw Chishemanituu aniyuu uhchi taan kaa ihtuutamaatahkw Chitipeyihchikeminuu Jesus Christ. 
ROM.5.2	Christ chichii ihtuutamaakunaanuu muush ekw chechii chischeyihtamukw Chishemanituuh ushaweyihchichewin chipimaatisiiwinaahch. Ekw maak meyeyihtamuhkw e cheshtinaateyihtamuhkw eshkw tekash che chischeyihtamihiitahkw Chishemanituu uchisteyihtaakusuwin. 
ROM.5.3	Ekun maak wehchi ishinaakusiihkw yaapach e muuchicheyihtamukw aat anit mekwaach e aayimihuyihkw, wesh chichischeyihtenaanuu anit an e aayimihuyihkw ekut wehchi etituu siipiiwesiihkw. 
ROM.5.4	Ekw maak an wetaach e siipiiwesiikw chipimaatisiiwinaahch Chishemanituu naheyihtamihiikuu. Uyuu maak e ishi naheyihtamihiihkw ekut wehchi cheshtinaateyihtamuhkw eshkw tekash che chischeyihtamihiitahkw uchisteyihtaakusuwin. 
ROM.5.5	E chischeyihtamukw maak eshkw tekash che chischeyihtamihiitahkw Chishemanituu uchisteyihtaakusuwin, chika chii cheshtinaateyihtenaanuu taapwe eshkw che ispayihch, wesh Chishemanituu taapwe chichii chischeyihtamihiikunuu chitehiinaahch Upayehchii Ahchaahkw uhchi, taan e ishpish saachihiitahkw. Wiya maak Chishemanituu chichii miikunuu Upayehchi Ahchaahkwa.
ROM.5.6	Wesh anit mekwaach kaa ishinaakusiihkw ekaa mitun chechii pimaachihiisuyihkw, Christ chii nipistamuweu umachihtwaau. Anit maak Chishemanituuh kaa wiyeyihtamiyich uyuu chechii ihtuutamaatahkw ekut kaa nipuushtamaatahkw. 
ROM.5.7	Namui awen chipaa uhchi wii nipistamuweu aweyuu e kuiskutaatisiyich mikw maak maaskuuch chipaa chii ishinaakuniyuu chechii ihtaat awen e kakweteyihtahk chechii nipistamuwaat aweyuu e miyu iiniiwiyich. 
ROM.5.8	Chishemanituu maak wii mitun chichii waapahtiikunuu taan e ishpish saachihiitahkw, chii pachishtineu Christ chechii nipistamaakuuhkw eshkw mekwaach machihtwaawinihch e chii ihtaauhkw. 
ROM.5.9	Ekun maak e kuiskutaatisiihkw wehchi ishi kanawaapamitahkw Chishemanituu aniyuu Christ e chii nipistamaatahk asiteyaahtikuhch. Chicheshtinaateyihtenaanuu Christ taapwe che wiihkuchihiitahkw Chishemanituu utaahkuyuwesuu wiyaaskunichewiniihch uhchi maahchishtai chiishikaayiche. 
ROM.5.10	Eshkw maak mekwaach ekaa mitun uhchi aapateyimahkw Chishemanituu yaapach chii uhtinam taanite chechii uhchi ishinaakuniyich chechii ati miyu wiicheuhkw. Kaa nipistamaakuuhkw Christ ekut kaa uhchi nihiipayihtaat uyuu chechii ishinaakuniyich. Ekw maak anuhchiish e miyuwicheuhkw Chishemanituu cheshtinaateyihtaakun che pimaachihiitahkw Jesus upimaatisiiwiniihch uhchi. 
ROM.5.11	Eyuu maak naashch chimiyeyihtenaanuu Chishemanituu shaash e chii nihiipayihtaat chechii miyu wiicheuhkw Chitipeyihchikeminuu Jesus Christ uhchi.
ROM.5.12	Eukw maak uu kaa ispayihch, peyakw naapeu e ihtaat ekut kaa uhchi ihtakuhch machihtwaawin kaye ekut kaa uhchi ihtakuhch nipuwin aniyuu e chii machituutahk. Kaye maak ekut wehchi ishinaakuhch misiwe awen e utihtahukut nipuwiniyuu, wesh misiwe awen machituutam. 
ROM.5.13	Aat e chii machituutahkwaau awenichii utah aschiihch kaa ihtaatwaau eshkw ekaa uhchi ihtakuniyich wiishuwewiniyuu, namui uhchi achihtamiyuu Chishemanituu umachituutamuwinawaauh. 
ROM.5.14	Adam e ihtaat uhchi anichii maak anite kaa aanische pimaatisiitwaau Moses ishi e ihtaayich misiwe chii tipeyimikuuch nipuwiniyuu aat anichii ekaa nihaau Adam kaa ishi machituutamiyich kaa ishi machituutahkwaau. Uu maak Adam yaapach chii ihtakuniyuu taan kaa ishi nispituwaat aniyuu eshkw che takushiniyich, eukunh Jesus.
ROM.5.15	Mikw maak aniyuu miiwewiniyuu sehchei kaa miitahkw Chishemanituu naashch taapwe aahchiiuh iteyihtaakuniyuu taan kaa iteyihtaakuniyich Adam umachihtuutamuwin. Mihchetu awen chii nipuu aniyuu uhchi peyakw naapeu, eukuu Adam, e chii machituutahk. Mikw maak etituu mihchetiyuu aweyuuh Chishemanituu e chii shaweyimaat. Etituu iteyihtaakuniyuu aniyuu miiwewiniyuu sehchei kaa miitahkw Christ ushaweyihchichewiniihch uhchi mihchetu awen chechii pimaachihut. 
ROM.5.16	Aahchiiuh taapwe iteyihtaakuniyuu Chishemanituu umiiwewin taan kaa iteyihtaakuniyich peyakw naapeu umachihtuutamuwin. Wesh aniyuu taan kaa ishi machituutahk Adam ekut kaa uhchipayiyich misiwe awen taapwe chechii ataameyihtaakusit machihtwaawiniyuu Chishemanituu ishi e ihtaayich. Chishemanituu maak kaa pachishtinaat Jesus chechii nipahaakanuyich ekut wehchipayihch mihchetu awenichii chechii wepeyihtamuwaakanuutwaau umachituutamuwinawaauh ekw maak e kuiskutaatisiitwaau che ishi kanawaapamikutwaau Chishemanituuh. 
ROM.5.17	Wesh chichischeyihtenaanuu aniyuu umachihtwaawin an peyakw naapeu ekut kaa uhchi ishinaakuhch misiwe awen chechii tipeyimikut nipuwiniyuu. Taan maak uste e ishpish miyeyihtaakuniyich taan kaa ishi ihtuutamaatahkw an kutak naapeu, eukuu Jesus Christ. Misiwe maak anichii kaa weyuuch chischeyihtamihaakanuutwaau Chishemanituu ushaweyihchichewiniyuu ukuiskutaatisiiuch e ishi kanawaapamukutwaau Chishemanituu muush kata taauch taanite e ihtaayich Jesus kaye kata wiichihiikuuch chechii suuhchikaapuutwaau upimaatisiiwiniwaahch.
ROM.5.18	Ekun maak wehchi ishinaakuhch mwehch peyakw awen umachihtwaawinh uhchi misiwe awen e ishi ataameyihtaakusit machihtwaawiniyuu Chishemanituu ishi e ihtaayich. Jesus maak ukuiskutaatisiiwinihch ekut wehchipayiyich Chishemanituu misiwe ukuiskutaatisiiuch chechii ishi kanawaapamikutwaau kaye chechii miyaat kaachiche pimaatisiiwiniyuu. 
ROM.5.19	Peyakw awen, eukuu Adam, aniyuu ekaa uhchi nanihiihtuwaat Chishemanituu eukuu wehchi misiwe awen ataameyihtaakusit e machaatisiit. An maak kutak, eukuu Jesus, tekash e chii nanihiihtuwaat Chishemanituuh ekut wehchipayiyich mihchet awen e kuiskutaatisiit chechii ishi kanawaapamikut Chishemanituu. 
ROM.5.20	Iskutak kaa pachishtinahk Chishemanituu uwiishuwewin ekut kaa uhchi chischeyihtahkwaau awenichii e ishpish weyuuch machituutahkwaau. Mikw maak taanit kaa weyuuch machituutaakanuuhch Chishemanituu ushaweyihchichewin etituu chii aapatisiimakaniyuu. 
ROM.5.21	Taapwe kiipaa suuhchipayuu machihtwaawin. Wesh mitun tipeyimikuuch awenichii eukw maak wehchii iteyihtaakuniyich chechii nipitwaau. Etituu maak Chishemanituu uchishewaatisiiwin suuhcheyihtaakuniyuu. Ukuiskutaatisiiuch chit ishi kanawaapamikunuu aniyuu uhchi taan kaa ishi ihtuutamaakuuhk Jesus Chitipeyihchikeminuuh. Ekut maak chechii uhchi ayaauhkw kaachiche pimaatisiiwiniyuu.
ROM.6.1	Itwet aahch awen ekush yaapach machituutahtaau etituu chechii nuukuhtwaatahkw e ishpish muush weyuuch shaweyimaat Chishemanituu aweyuuh. Mwaau nipaa ishi nishkweushihaau an awen uyuu itwet. 
ROM.6.2	Namui chika chii ishinaakun uu. Namui mechim chipaa uhchi ishi maamituneyihtam awen. Chipaa ishi kanawaapamisunaanuu mwehch e chii nipistamuhkw taan kaa ishi tipeyimikuyihkw machihtwaawin. Namui ekw machihtwaawinihch chipaa uhchi ishi pimaatisiinaanuu. 
ROM.6.3	Namui aa chichischeyihtenaawaau iskutak kaa siikahaahtaakuyihkw chechii wiichewekw Christ Jesus, ekut kaa nuukuhtaayihkw e chii asich nipiimakahch weskach chititaatisiwinuu Christ kaa nipahaakanuut. 
ROM.6.4	Ekun maak wehch ishinaakuhch kaa siikahaahtaakuyihkw mwehch kaye chiyaanuu e chii nahiihkaakuyihkw kaa nahiihkuwaakanuut kaye kaa nipahaakanuut chiyaanuu kaye chichii nipahiikunaanuu. Uu maak wehchii ishinaakuhch eukw mitun chechii uscheyihtaakuhch taan e ishi pimaatisiihkw mwehch kaa ishpish tekash uscheyihtaakuniyich Christ upimaatisiiwin kaa wanishkaanikut Uhtaawimaau uchisteyihtaakusuu suuhkaatisiiwiniihch uhchi.
ROM.6.5	Ekw maak e wiicheuhkw Jesus unipuwinihch chitishinaakusinaanuu. Ekut wehchi cheshtinaateyihtaakuhch che wanishkaanikuyihk mwehch wiya e chii wanishkaanaakanuut. 
ROM.6.6	Wesh chichischeyihtenaanuu an weskach chititaatisiwinuu e chii chiistaaskuhtaakanuuhch Jesus kaa chiistaaskuhwaakanuut ashiteyaahtikuhch. Aniyuu kaa chiistaaskuhwaakanuut ekut kaa nishuunaatisiimakahch taan kaa ishi tipeyimikuyihkw weskach chititaatisiiwinuuh ekw maak namui mitun chika chii tipeyimikunaanuu ekw machaatisiiwin. 
ROM.6.7	Awen e chii nipit namui chika chii tipeyimikuu machaatisiiwiniyuu. 
ROM.6.8	An maak e chii nipahtaakanuuhch weskach chititaatisiiwinuu Christ kaa nipahaakanuut, chitaapwehtenaanuu cheshtinaash wiya Christ ekw che pimaatisiistuuhkw. 
ROM.6.9	Chichischeyihtenaanuu Christ e chii wanishkaanaakanuut nipuwinihch uhchi. Namui maak miin chika chii nipuu. Namui wiiskaat miin chika chii tipeyimikuu nipuwiniyuu. 
ROM.6.10	Wesh aniyuu kaa nipit eukw aniyuu mikw peyakwaau kaa nipistamuwaat aniyuuh aweyuuh kaa tipeyimikuyich machihtwaawiniyuu. Ekw maak aniyuu anuhchiish kaau e pimaatisiit, pimaatisiiu chechii chisteyihtaakuhaat Chishemanituu. 
ROM.6.11	Mwehch awenichii e nipitwaau ekaa tipeyimikutwaau machaatisiiwiniyuu ekun chipaa ishi kanawaapamisunaawaau. Chipimaatisiinaawaau ekw chechii naheyihtamihekw Chishemanituu e wiicheumekw Jesus Christ.
ROM.6.12	Ekaawii maak uhchi pachishtinamukw machihtwaawin chechii tipeyimikuyekw chipimaatisiiwiniwaahch. 
ROM.6.13	Ekaawii kaye mitun pachishtinamukw chiiyuuwaauh machihtwaawinihch chechii ishi aapatahkwaau. Chishemanituu teyakuch pachishteyimitisuustawaahkw. Ekw maak che ishinaakusiyekw mwehch awenichii e chii nipitwaau kaau maak e pimaatisiitwaau. Tekash pachishtinaahkw Chishemanituu chechii tipeyihtahk chipimaatisiiwinawaauh. Ekw maak chechii aapachihiitaakw chechii miyutuutamuwekw. 
ROM.6.14	Ekaawii ekw chika uhchi tipeyimikunaawaau machaatisiiwin wesh taapaa ekw mikw wiishuwewin e nanihiihtamekw chika uhchi naniheyihtamihaawaau Chishemanituu. Wesh Chishemanituu uweyuch shaweyihchichewinihch ekut wehchi pimaachihiitaakw.
ROM.6.15	Taan maak chechii ihtiihkw. Yaapach aa chika machituutenaanuu wii machituutamuhkwe e chischeyihtamuhkw ekaa wiishuwewin tipeyimikuyihkw, teyakuch Chishemanituu ushaweyihchichewinihch e ishi kanuweyihtaakusiihkw. Namui kiipaa ishinaakun uu chechii ihtiihkw. 
ROM.6.16	Chinituweyimitinaawaau uu chechii chischisiyekw. Pachishteyimitisuustawekwe awen chechii uhchi tekash nanihiihtuwekw mwehch aapachihaakan e ishinaakusit e nanihiihtuwaat uchimaamh, kiipaa che utaapachihaakanitutaataakw an awen kaa wiyeyihtamekw chechii nanihiihtawekw. Mwehch maak e ishinaakusit aapachihaakan mwehch e maahchikwaapihkaasut chechii nanihiihtuwaat uchimaam ekun mwehch e ishinaakusiyekw kaye chiyawaau. Maak kaa pachishteyimitisuustamuwekwe an taan e ishi ihtakuhch e wii machituutamekw maak Chishemanituu kaa pachishteyimitisuustawekwe. Chiishpin maak kaa pachishteyimitisuustamuwekwe an taan e ishi ihtakuhch e wii machituutamekw kiipaa ekut che uhchipayihch kaachiche che nipiyekw. Chiishpin maak wiya Chishemanituu kaa pachishteyimitisuustawekwe ekut che uhchipayihch chechii kuiskutaatisiyekw. 
ROM.6.17	Ninanaaskumaau Chishemanituu chiyawaau peyakwaau kaa ishinaakusiyekw e utaapachihaakanitutaakuyekw machihtwaawin, e chii utihchipayihch taanit tekash kaa iteyihtamihiikuyekw chechii nanihiihtamekw miyu chiskutamaachewin iskutak e ati waawiihtamaakuyekw. 
ROM.6.18	Chichii wiihkuchihiikunaawaau machihtwaawinihch uhchi ekw maak kuiskutaatisiiwin kaa ati tipeyimikuyekw. 
ROM.6.19	Eukuu e ishi ayimihiitakuch wesh ekut mikw chechii uhchi nisituhtamekw. Peyakwaau chichii ishinaakusinaawaau mitun e chii pachishtinisuyekw wiinishuwaatisiiwin chechii tipeyimikuyekw kaye maak chichii pachishtinisunaawaau wetaach chechii ati machaatisiyekw. Anuhchiish maak tekash pachishtinisukw kuiskutaatisiiwinihch chechii ishi pimuhteyekw chechii uhchi payehtisiyekw Chishemanituu ishi e ihtaat.
ROM.6.20	Mekwaach tekash kaa tipeyimikuyekw machihtwaawin namui mitun chuuhchi piskaatenaawaau kuiskutaatisiiwin. 
ROM.6.21	Taan maak kaa ishi wiichihiikuyin aniyuu chekwaayuuh kaa chii ihtuutaman, aniyuuh chekwaayuuh siyaakweyimuhiikuyin anuhchiish. Nipuwinihch ituhtahiiwemakanh aniyuuh chekwaayuuh kaa chii ihtuutaman. 
ROM.6.22	Anuhchiish maak wii, chichii wiihkuchihiikuun machihtwaawinihch uhchi Chishemanituu ekw chechii utaapachihaakanitutaask. Ekw maak tekash Chishemanituu e ihtaat ekw e ishi pahkaanishtech chipimaatisiiwin, chika ati utihten maak kaachiche pimaatisiiwin. 
ROM.6.23	Wesh nipuwinihch ituhtahiikuu awen machihtwaawiniyuu. Ekw an awen kaa wiichewaat Jesus Christ Chitipeyihchikeminuuh Chishemanituuh sehchei miikuu kaachiche pimaatisiiwiniyuu.
ROM.7.1	Chiyawaau niichishaanitikw, nicheshtinaahun che nisituhtamekw taan che ishi waawiihtamaatakuch wesh chichischeyihtenaawaau wiishuwewinh. Chichischeyihtenaawaache mikw che ishpish pimaatisiikwe awen utah aschiihch wiishuwewinh kata tipeyimikuu. 
ROM.7.2	Muyaam iskweu taan e ishinaakusit, itashteyuu wiishuwewinihch ekaa chechii nakataat unaapem eshkw e pimaatisiyich. Chiishpin maak puunipimaatisiichenh aniyuu unaapemh ekw kiipaa namui ekw chika maamaahchikwaapihkaatikuu aniyuu wiishuwewiniyuu. 
ROM.7.3	Uu maak taan e itwemakahch uu wiishuwewin upisikwaatisiiskweu chika ishinihkaataakanuu iskweu kutak naapeuh wiichimaate eshkw e pimaatisiyich unaapemh. Nipiichen maak unaapem iskweu namui ekw kata uhchi aapataniyuu aniyuu niipuu wiishuwewiniyuu kaye maak namui kata uhchi pisikwaatisiyuu aat kutak naapeuh wiichimaate. 
ROM.7.4	Ekun maak mwehch e ishinaakuhch taan kaa ihtuutamaakuyihkw, niichishaanitikw. Wesh mwehch e chii asich chiistaaskuhiikuyihkw Jesus kaa nipahaakanuut eukw e ishinaakuhch. Ekut maak wehchi ishinaakuhch kutak awen ekw e tipeyimitahkw, eukuu Jesus. Wesh chii ihtuutaakuu Chishemanituu kaau chechii pimaatisiit aat e chii nipit chechii uhchi miywaapachihiitahkw Chishemanituu. 
ROM.7.5	Wesh eshkw weskach chititaatisiiwinuuh e chii tipeyimikuyihkw, an maak e ihtakuhch wiishuwewin kaye maak e chii chischeyihtamuhkw an wiishuwewin, ekut kaa uhchipayihch aahch e muushchipayihch chechii machituutamuhkw. Uu maak e chii ishi pimaatisiihkw mwehch e nipiihkw chichii ishinaakusinaanuu. 
ROM.7.6	Anuhchiish maak shaash chichii wiihkuchihiikunaanuu taan kaa ishi maahchikwaapihkaatikuyihkw wiishuwewin, wesh chihchiwe chichii nakatenaanuu an itaatisiiwin naashch kaa chii tipeyimikuyihkw. Namui ekw an weskach wiishuwewin chinanihiihtenaanuu. Chishemanituu eukw nenahiihtuuhkw ekw, Kaa payehchisiit Ahchaahkw e wiichihiitahkw.
ROM.7.7	Itwet aahch awen, maayaatanuuche an wiishuwewin wesh ekut kaa uhchipayihch aahch chechii machituutamaan. Mwaau nipaa ishi nishkweushihaau uu awen, taapaa namayeu an wiishuwewin kaa ihtuutaakuyaan chechii machituutamaan. Mikw maak ekut kaa uhchi chischeyihtamaan taapwe e machituutamaan anite uhchi taan e itashuwemakahch an wiishuwewin. Mwehch anit an kaa itashtech, “Ekaawii machi mushteneyihche,” ekut kaa uhchi chischeyihtamaan e machituutamaan e machi mushteneyihcheyaan. 
ROM.7.8	Anit maak an kaa itashtech wiishuwewinihch ekaa chechii machi mushteneyihchet awen ekut kaa uhchipayihch aahch nanaahkuu chechii ishi machi mushteneyihcheyaan. Namui chipaa uhchi chischeyihtam awen e machituutahk ekaa uhchi ihtakuniyiwaakupanenh wiishuwewinh. 
ROM.7.9	Utaahch nichii ishi pimaatisiin ekaa chischeyihtamaan taan e itashuwemakahch wiishuwewin. Iskutak maak kaa chischeyihtamaan itashuwewin taan itwemakahch, ekut kaa uhchi chischeyihtamaan e machaatisiyaan kaye muyaam e nipiyaan e ishinaakusiyaan. 
ROM.7.10	Ekw an wiishuwewin kaa miiwaanuuhch ati chechii uhchi pimaatisiistuuk Chishemanituu, ekut kaa uhchi chischeyihtamaan e nipiyaan. 
ROM.7.11	Chishemanituu ukacheskwewinihch chii uhchi nihiipayihiisuumakan machihtwaawin chechii wiyeshimikuyaan. Eukw maak uu machihtwaawin kaa nipahiikuyaan.
ROM.7.12	Ekut maak wehchi waapahtamaan e payehkahch wiishuwewin. Kaye maak misiwe taan itashuwemakahkwaau aniyuuh kascheskwewinh anit wiishuwewinihch payehchisiimakanh, taapwemakanh, kaye maak miyawaauh. 
ROM.7.13	Euhaa maak e ishinaakuhch an kaa miywaashich nipuwinihch chechii ituhtahiikuyaan. Namui kiipaa. Machihtwaawin eukw nipuwinihch kaa ituhtahiikuyaan. An chekwaan e miywaashich ekut kaa uhtaapachihuumakahch machihtwaawin nipuwinihch chechii ituhtahiikuyaan. Ekut maak kaa uhchi nuukuhtaakanuuhch taan nihaau e iteyihtaakuhch machihtwaawin. Wiishuwewinihch ekut kaa uhchi nuukuhtaakanuuhch taan e ishpish etituu maayaatahch machihtwaawin.
ROM.7.14	Chichischeyihtenaanuu Chishemanituu utahchaahkwa e ihtaayich e chii uhchipayihch uu wiishuwewin. Niya wii, niwiyaasuu pimaatisiin niya. Mwehch awen kaa utaapachihaakanitutawaakanuut ekun e ihtuutaakuyaan machihtwaawin. 
ROM.7.15	Namui ninisituhten chekwaan wehchi ihtuutamaan chekwaan e ihtuutamaan. Shaash namui nitihtuuten an kaa wii ihtuutamaan, teyakuch an ekaa kaa miyeyihtamaan ekun an e ihtuutamaan. 
ROM.7.16	Chiishpin e ihtuutamuwaane an ekaa waa ihtuutamaan ekut wehchi nuukuhch e taapwehtamaan e miywaashich wiishuwewin. 
ROM.7.17	Namayeu maak taapwe niya kaa ihtuutamaan an ekaa kaa miyeyihtamaan e ihtuutamaan. Eukw an machihtwaawin utah e ihtaayaan kaa ihtakuhch kaa ihtuutaakuyaan. 
ROM.7.18	Nichischeyihten ekaa mitun chii miyutuutamaan niya tipiiwe e wii miyutuutamaan, utah kiipaa muhch nipimaatisiiwinihch. Aat e ihtakuhch e wii miyutuutamaan namui yaapach nichii miyutuuten. 
ROM.7.19	Wesh taapaa nitihtuuten an waa ishi miyutuutamaan. An kaa maayaahtahch ekaa kaa wii ihtuutamaan eukun e ati ihtuutamaan. 
ROM.7.20	Chiishpin maak e ihtuutamaan an ekaa kaa wii ihtuutamaan, namayeu niya kaa ihtuutamaan an. An machihtwaawin utah e ihtaayaan kaa ihtakuhch eukun an kaa ihtuutaakuyaan uu chechii ihtiyaan.
ROM.7.21	Maau maak e ishi waapahtamaan muush e ispayaan. Aat waah miyutuutamaanh yaaitei muush asichipayuu e wii machituutamaan. 
ROM.7.22	Utah piihch e ihtaayaan naashch nimiyeyihtamihiikuwaan Chishemanituu uwiishuwewin. 
ROM.7.23	Ekw mikw maau e ishi waapahtamaan muush e wii ispayaan. Ihtakun e ishi maasihchepayihch utah e ihtaayaan, an e wii miyutuutamaan ekw maak an e wii machituutamaan maasihchepayuu. An maak muush e ihtakuhch e wii machituutamaan eukw tepeyimikuyaan. 
ROM.7.24	Taapwe kiipaa nuushtaapayin. Awen maak che pechi wiihkuchihiit utah uyuu miiyuuyuu che nipiimakaniyich. 
ROM.7.25	Nanaaskumaataau Chishemanituu an waachihiitahk Jesus Christ uhchi. Maau e ispayaan. Niya utah tipiiwe e ihtaayaan nimiyeyihtamihiikuwaan Chishemanituu uwiishuwewin kaye niwii nanihiihtamuwaan. Mikw maak anit taan e ishi pimaatisiyaan ihtakun e ishi utaapachihaakanitutaakuyaan machihtwaawin.
ROM.8.1	Namui ekw nishuuwanaachimikuuch Chishemanituu anichii awenichii Jesus Christ kaa wiichewaatwaau. 
ROM.8.2	Wesh Chishemanituu Utahchaahkwa chitihtuutaakunuu chechii pimaatisiyuuhkw Christ Jesus uhchi. Eukuu kaa aapihkunit taan kaa ishi tipeyimikuch machaatisiiwiniyuu kaye nipuwiniyuu. 
ROM.8.3	Misiwe awen namui uhchii ihtuu tekash chechii nanihiihtamuwaat Chishemanituuh uwiishuwewiniyuu chechii uhchi pimaachihut. Ekw maak Chishemanituu kaa pechi itishahwaat Ukusisa muyaam chiyaanuu e ishinaakusuuhkw chechii ishinaakusiyich. Chii pechi itishahweu chechii nipistamaakuuhkw. Ekut uu kaa uhchi nishuuwanaachihtaat taan kaa ishi tipeyimikuuhkw machaatisiiwiniyuu. 
ROM.8.4	Chii ihtuutam uyuu chechii uhchi tekash tipituutamahkw taan e ishi kuiskw iteyihtaakuniyich e itashuwemakaniyich uwiishuwewin. Kaa payehchisiit Ahchaahkw e tipeyimitahkw ekw yaakw chechii ihtuutamuhkw uu namui wii chimachaatisiiwinuuh e tipeyimikuyihkw.
ROM.8.5	Anichii mikw e ishi wehpemipayiyich chechii machaatisiitwaau kaa ishi pimaatisiitwaau, mikw wiyawaau nitamukw chechii ishi naniheyihtamihiisuutwaau ishi maamituneyihtamuch. Ekw anichii Kaa payehchisiyich Ahchaahkw kaa pachishtinaatwaau chechii tipeyimikutwaau taan che ishi pimaatisiitwaau, pishikw chechii naniheyihtamihaatwaau Kaa payehchisiyich Ahchaahkw ishi maamituneyihtamuch. 
ROM.8.6	Mikw nitamukw wiishi naniheyihtamihiisute awen, kata nipahiikuu uyuu e ihtit. Pisikw Kaa payehchisiyich Ahchaahkwa chechii naniheyihtamihaat e ishi maamituneyihtahk awen pimaatisiiwiniyuu kaye chiyaameyihtamuwiniyuu ayaau. 
ROM.8.7	Wesh anichii nitamukw chechii ishi naniheyihtamihiisutwaau kaa ishi maamituneyihtahkwaau nishkuushtaweuch Chishemanituuh. Namui ihtuutamuweuch taan e itashuweyich. Namui mechim chii ihtuutamuweuch. 
ROM.8.8	Anichii nitamukw kaa ishi pimaatisiitwaau namui chika chii naheyihtamaheuch Chishemanituu.
ROM.8.9	Chiyawaau maak wii, namui chitipeyimikunaawaau nitamukw e wii ishi naheyihtamahiisuyekw. Kaa payehchisiit Ahchaahkw eukw tepeyimitaakw chiishpin taapwe paahchishkaataakwe. Awen maak ekaa paahchishkaakuukwe Kaa payehchisiyich Ahchaahkwa namui tipiiweusiitutaakuu Jesus. 
ROM.8.10	Christ maak e piihchishkaataakw ekut wehchi ispayihch taapwe chechii pimaatisiitwaau Chitahchaahkuwaauch wesh e kuiskutaatisiiwekw chit ishi kanawaapamikuwaau Chishemanituu, aat anuhchiish e ati nipiimakahkwaau chiiyuuwaauh an uhchi e machaatisiyekw. 
ROM.8.11	Chiishpin paahchishkaataakwenh uu payehchisiyuu Ahchaahkwa an kaa wanishkaanaat Jesus nipuwinihch uhchi cheshtinaash chika wanishkaanikuwaau kaye chiyawaau nipuwinihch uhchi aniyuuh uu payehchisiyuu Ahchaahkwa uhchi. Ekut maak chechii uhchi pimaachihtaakanuuhkwaau aniyuuh chiiyuuwaauh kaa ishinaakuhkwaauh che nipiimakahkwaau. 
ROM.8.12	Niichishaanitikw, chinituweyihtaakusinaanuu ekaa wiyaasuwinihch chechii ishi pimaatisiihkw, namui chipaa uhchi ishi pimaatisiinaanuu taan e ishi nituweyihtamuumakahkwaau chiyaasinuuh. 
ROM.8.13	Wesh an ishi pimaatisiine taan e ishi nituweyihtamuumakahch chiyaas chika nipin. Pachishtinate maak Kaa payehchisiit Ahchaahkw chechii wiichihiisk chechii puunihtaawat taan waa ishi wehchipayihch chechii machituutam ekw kiipaa taapwe che pimaatisiyin.
ROM.8.14	Misiwe anichii Kaa payehchisiyich Ahchaahkwa kaa chischinuhtahiikutwaau Chishemanituuh utawaashiimitutaakuuch. 
ROM.8.15	Wesh taapaa chitihtuutaakuwaau an Ahchaahkw Chishemanituu kaa miitaakw kaau chechii tipeyimikuwekw sechisuwiniyuu. Uu Ahchaahkw uhchi ekut wehchi ishihiitahkw Chishemanituu chechii utawaashiimitutaatahkw kaye maak chechii itahkw “Paapaa, Nuuhtaawii.” 
ROM.8.16	Kaa payehchisiit Ahchaahkw chichischeyihtamihiikunuu chitehiinaahch taapwe Chishemanituu e utawaashiimitutaatahkw. 
ROM.8.17	Ekw maak e utawaashiimitutaatahkw Chishemanituu cheshtinaash chika miikunuu aniyuuh kaa ishi miywaashiyikwaauh shaweyihchichewinh kaa ayeskuushtamuwaat utawaashiimh. Kaye maak taapishkun Jesus ekw maak chiyaanuu chika ayaanaanuu taan kaa ishi ayeskuushtamuwaakanuut Jesus. Wesh chiishpin wiich nanehkaateyimuumahkwe Jesus aniyuu e taapweyimahkw kaye chiyaanuu chika chisteyihtaakuhiikunaanuu chisteyihtaakuhaakanuute.
ROM.8.18	Niya e iteyihtamaan taan e ishi nanehkaateyimuyihkw anuhchiish namui mitun chekwaan chika uhchi iteyihtaakun che iteyihtaakuhch iskutak utihchipayihche anit che chisteyihtaakuhiitahkw Chishemanituu. 
ROM.8.19	Misiwe chekwaayuu taan kaa ishi ushihtaat Chishemanituu naashch pukweyihtamuumakaniyuu e ashuwaapahtamumakaniyich che ishpish mushe nuukuhaat utawaashiim. 
ROM.8.20	Wesh misiwe chekwaayuu kaa ishi ushihtaat Chishemanituu chii ishihtaau chek chechii ati wanaataniyich. Namayeu maak uu kaa ishi nituweyihtamuumakahch misiwe an kaa ishi ushihtaakanuuhch chechii ishinaakuhch. Wiya Chishemanituu kaa iteyihtahk uyuu chechii ishinaakuniyich. 
ROM.8.21	Yaapach maak chii iteyihtam eshkw peyakwaau e chiishikaayich kaau che ishihtaat misiwe taan kaa ishi ushihtaat ekaa nihtaa chechii wanaatiniyich kaye ekaa ekw wanaatisiiwinihch chechii ishi tipeyihtaakuniyich. Chii iteyihtam chechii asich chisteyihtaakuhtaakanuyikwaauh uyuuh chisteyihtaakuhaakanuwiichenh utawaashiimh.
ROM.8.22	Chichischeyihtenaanuu anit misiwe taan kaa ishi ushihtaat Chishemanituu e ihtakuniyich taan e ishi nanehkaateyimuumakaniyich, mwehch e ishinaakusit iskweu iskutak e ati chihchipayiyich che waapamaausut. 
ROM.8.23	Namui maak mikw uyuuh chekwaayuuh nanehkaateyimuumakanh. Chiyaanuu kaye Chishemanituu kaa utawaashiimitutaatahkw chinanehkaateumunaanuu chitehiinaahch mekwaach e ashuwaapatamahkw Chishemanituu utawaashiimh chechii ishi nuukuhiikuyihkw kaye chechii ishihiikuyihkw ekaa nihtaa miin chechii nanehkaateyimuwiihkw, kaachiche chechii pimaatisiihkw. Shaash maak chichii miikunuu Chishemanituu Utahchaahkwa chechii uhchi chischeyihtamuhkw misiwe taapwe che ispayiyich uyuu. 
ROM.8.24	Ekw maak e ishinaakusiihkw kaa ishpish pimaachihiitahkw Chishemanituu e aspeyimuyihkw che utihchipayihch uu. Iskutak maak chii utihchipayihche kiipaa namui ekw chika uhchi ashuwaapahtenaanuu. Wesh taapaa ashuwaapahtam awen chekwaayuu chechii ispayiyich shaash e chii ispayiyich. 
ROM.8.25	Chitasuwaapahtenaanuu maak chekwaan ekaa nihtaa uhchi waapahtamukw. Chisiipiiwesiinaanuu maak e ashuwaapahtamuhkw.
ROM.8.26	Ihtakun taan e ishpish ekaa saapeyihtamuhkw mikw maak ihtaau Kaa payehchisiit Ahchaahkw chechii wiichihiitahkw. Muyaam e ishinaakusiihkw niyaanikutehch ekaa chischeyihtamuhkw taan nihaau chipaa ishi ayimihaanaanuu. Ekut maak netutamaastamaatahkw Kaa payehchisiit Ahchaahkw uhchishkuu Chishemanituuh e ihtaayich e maamaatuweumuyihkw ekaa chii wiihtamuhkw taan nihaau e itamahchihuyihkw. 
ROM.8.27	Chishemanituu maak kaa chischeyihtahk misiwe chitehiinuuh chischeyihtam taan nihaau e ishi nitutamaastamaacheyich Ahchaahkw wesh nitutamaastamuweyuuh aniyuuh kaa taapwehtamiitwaauh chechii ihtuutaakanuyich Chishemanituu utiteyihtamuwin.
ROM.8.28	Chichischeyihtenaanuu maak misiwe chekwaayuu e ispayiyich upimaatisiiwiniihch aniyuuh kaa saachihiikut Chishemanituu ihtuutamuweu misiwe chechii miyutuutaakuyich. Ekun e ihtuutamuwaat aniyuuh wiya kaa iteyihtahk chechii wiyaapamaat chechii utiiniimit. 
ROM.8.29	Wesh niyaakan chii chischeyimeu Chishemanituu aweyuu che utiiniimit, eukun maak uyuuh kaa wiyaapamaat che nispitawaayich Ukusisa. Eukw uyuu kaa ihtit Chishemanituu niishtamuushaan chechii ihtaayich Ukusisa anit mekwesiinuu e mihchetiyich wiichishaanimaauh. 
ROM.8.30	Aniyuuh maak niyaakan kaa wiyeyimaat aweyuu chii tepwaateu. Uyuuh maak kaa tepwaataat chii kuiskunaakuheu wiya ishi e ihtaat. Uyuu maa kaa kuiskunaakuhaat chii chisteyihtaakuheu.
ROM.8.31	Misiwe maak uu e chischeyihtamahkw maau chechii itweyihkw, taapwe Chishemanituu waachihiikuwaauhkwe namui awen chika chii shaakuuchihiikunuu. 
ROM.8.32	Namui waawaach Ukusisa chuuhchi manaatinamaakunuu. Chii pachishtineu chechii nipistamaakuuhkw. Aniyuu maak waawaach tipiiwe Ukusisa e chii pachishtinaat chechii nipahaakanuyich chiyaanuu uhchi ekut che uhchi cheshtinaahuyihkw mikw che ishi miikuyihkw kutak chekwaayuuh. 
ROM.8.33	Awen chechii mamishimaat Chishemanituuh uwiyaapimaakaniyuuh. Wiya Chishemanituu ukuiskutaatisiiuch ishi kanawaapameu aniyuu kaa wiyaapamaat. 
ROM.8.34	Namui maak awen chika chii nishuuwanaachimeu Chishemanituuh uwiyaapimaakaniyuuh chechii itwet e iteyihtaakuniyich chechii waweshihaakanuyich umachihtwaawiniyuu uhchi. Wesh namui mikw kuuhchi nipistamaakunuu Christ eyuu chii wanishkaanaakanuu nipuwinihch uhchi. Mekwaach maak Chishemanituuh unihiiwiniihch apuu e ayimiheshtamaatahkw. 
ROM.8.35	Awen maak chechii iichenitahkw Christ usaachihiiwewiniihch uhchi. Aat naashch nanehkaateyimuwiihkwe maak naashch aayimuhuyihkwe, kaye aat wawiisacheyihtamihiikuwiihkwe, aat ishinaakuhche chechii kauhkateyihkw, kaye aat naashch chistimaatisiihkwe, aat naashch kushtaatikuhche taanit e ihtaayihkw kaye maak aat nipahiikuyihkwe namui yaapach chika chii iichehtahiikunaanuu Jesus usaachihiiwewinihch uhchi. 
ROM.8.36	Itashteu Chishemanituu utayimuwinihch,
ROM.8.36	Eshikum chiishikaauh kushpaneyihtaakun chechii nipahiikuyaahch e nuushuushkaataahch. Mwehch maanishchaanishach kaa peshuwaakanuutwaau chechii nipahaakanuutwaau ekun e ishinaakusiyaahch. 
ROM.8.37	Aat maak misiwe uu e ishi nanaahkuu ispayihch anit e ihtaayihkw chitayaanaanuu pischiyaachewin Christ uhchi, an kaa saachihiitahkw wesh wiya chiwiichihiikunuu. 
ROM.8.38	Nicheshtinaahun ekaa chekwaan ihtakuhch chechii iichehtahiikuyihkw Christ usaachihiiwewinihch uhchi. Puunipimaatisiyuuhkw maak pimaatisiyuuhkw yaapach chipaa saachihiikunuu. Namui waawaach enchilich maak machi ahchaahkuhch chika chii iichehtahiikunuuch Christ usaachihiiwewiniihch uhchi. Namui chekwaan chika chii ispayuu anuhchiish maak anite niishtamihch chechii iichehtahiikuyihkw usaachihiiwewinihch uhchi. 
ROM.8.39	Namui ihtakunh suuhcheyihtaakusuwinh anite ishpimihch maak ute niihtaahch chechii iichehtahiikuyihkw usaachihiiwewinihch. Kaye namui ihtakuniyuu chekwaayuu e chii ushihtaat Chishemanituu chechii iichehtahiikuyihkw Christ uu saachihiiwewinihch uhchi. Aniyuu taan kaa ishi ihtuutamaatahkw Jesus Christ Chitipeyihchikeminuuh ekut kaa waapahtiitahkw taan e ishpish saachihiitahkw Chishemanituu.
ROM.9.1	Nitaapwen uu che itweyaan. Namui ninanatayin wesh Christ nitipiyeusiitutaakw. Nicheshtinaateyihten e taapweyaan kaye maak Kaa payehchisiit Ahchaahkw nichischeyihtamihiikw e taapweuch. 
ROM.9.2	Naashch taapwe nikusukumahchihun kaye muush pimipayuu naashch e maakushkaakuyaan e maamituneyimakwaau niich Israel iinuuch. 
ROM.9.3	Chiishpin chii nihiipayikupane chechii ihtuutaakanuuhch nipaa pachishteyimisun niya eukw chechii waaweshihiit Chishemanituu kaye maak niya eukw chechii iichehtahiikuyaan Christ uhchi e ihtaat. 
ROM.9.4	Wesh eukw anichii Israel iinuuch Chishemanituuh kaa wiyaapamikutwaau chechii utawaashiimituutaakutwaau kaye chechii chisteyihtaakuhiikutwaau. Chii ushihtamaakuch niskumuwiniyuu. Chii miikuuch wiishuwewiniyuu. Chii chischeyihtamihiikuuch taan che ishi nuuchiishtuwaatwaau. Nanaahkuu chekwaayuuh chii itikuuch cheshtinaash che ihtuutamaakutwaau. 
ROM.9.5	Aniyehkaanaanich aanische chiwaahkumaakanuuh Abrahamh, Isaac ekw maak Jacob e ihtaayihch chii uhchi aanische pimaatisiyuuch. Ekute kaye wiya Jesus Christ kaa uhchi aanische pimaatisiit iskutak naapeu kaa ishihaakanuut. Chishemanituu an misiwe chekwaayuu kaa pimipayihtaat, kaachiche katawii maamihchimaakanuu. Amen.
ROM.9.6	Namui kiipaa kata chii iinaanuu ekaa uhchi ihtuutahk Chishemanituu taan aniyuuh kaa itwet cheshtinaash che ihtuutahk wesh taapaa misiwe anichii Jacob e ihtaayich kaa uhchi aanische pimaatisiitwaau, Israel iinuuch kaa ishinihkaatisutwaau utiiniimitutaakuuch Chishemanituuh. 
ROM.9.7	Kaye maak mikw pasch anichii Abraham e ihtaayich kaa uhchi aanische pimaatisiitwaau utiiniimitutaakuuch Chishemanituu. Weskach anite, Chishemanituu chii iteu Abrahamh, “Isaac e ihtaat chika uhchi aanische pimaatisiyuuch anichii awenichii kaa ititaan cheshtinaash che miitaan.” 
ROM.9.8	Ekw maak namui misiwe awen Abrahamh e ihtaayich kaa uhchi aanische pimaatisiit utawaashiimitutaakuu Chishemanituu. Anichii eukw che taapwehtamuwaakwenich aniyuu taan kaa itweyich Chishemanituuh cheshtinaash che ihtuutamuwaayich Abrahamh eukunich anichii Chishemanituuh che utawaashiimitutaakutwaau. 
ROM.9.9	Wesh chii iteu Chishemanituu Abrahamh uyuu cheshtinaash che ihtuutamuwaat, “Peyakw pipun ishpish ekw miin che pechi nituwaapamitaan. Shaash kata ayaaweu Sarah ukusisa miin pechi nituwaapamitaane.”
ROM.9.10	Kaye wiya maak Rebecca niyaakan chii wiihtamaakuu Chishemanituuh taan che ispayiyich. Aniyuuh ukusisa kaa niishiyich taapishkun anite aniyaanaa chitaanische waahkumaakanuuh Isaac e ihtaayich chii uhchiyuuch. 
ROM.9.11	Eshkw maak ekaa uhchi pimaatisiyich uyuuh ukusisa Rebecca, “Eshkw ekaa mechim uhchi machituutamiyich kaye aat eshkw ekaa uhchi miyutuutamiyich,” chii itikuu Chishemanituuh, 
ROM.9.12	An Niishtamuusaan chika niikaanishkaakuu aniyuuh usiimh. Chishemanituu uyeyuu chii iteu chechii waapahtiiwet wiya e wiyaapamaat taan aniyuuh waah wiyaapamaat aweyuu che utiiniimit, namui wii aniyuu taan e ihtiyich maak ekaa e ihtiyich aweyuuh wehchi wiyaapamaat. 
ROM.9.13	Mwehch e itashtech anite Chishemanituu utayimuwinihch, “Nichii saachihaau Jacob ekw Esau kaa uhkaatak.”
ROM.9.14	Taan maak che itweyihkw, chika chii itwenaanuu aa ekaa maamuyaam ihtit Chishemanituu. Namui kiipaa. 
ROM.9.15	Wesh weskach anite Chishemanituu chii iteu aniyuu Moses, “Nika chishewaatutawaau an awen waa chishewaatutuuk kaye maak nika chistimaacheyimaau an awen waa chistimaacheyimak.” 
ROM.9.16	Chishemanituu chistimaacheyimeu taan aniyuuh aweyuuh waa chistimaacheyimaat. Namayeyuu wii aniyuu taan e ishi nituweyihtamiyich uyuuh maak e ishi miyutuutamiyich wehchi chistimaacheyimaat. 
ROM.9.17	Wesh anite Chishemanituu utayimuwinihch wiihtaakun Pharaoh e chii itaakanuut, “Chichii wiikaapuuhiitin chechii chisheuchimaawiyin chechii nuukuhtaukwaau misiwe awenichii nisuuhkaatisiiwiniyuu kaye maak misiwe awen utah aschiihch chechii chischeyimit.” 
ROM.9.18	Ekw maak Chishemanituu chestimaacheyimaat aniyuuh aweyuuh waa chistimaacheyimaat, kaye maak taan aniyuuh waa ihtuutawaat chechii miskauteheyich eukunh aniyuuh meskautehaat.
ROM.9.19	Maaskuuch peyakw awen anit e tashiyekw nipaa chii itikw, “Taapwe uu e ishinaakunikwe taanite yaapach wehchi ataameyimaat Chishemanituu aweyuuh chekwaayuu. Ihtaau aa awen chechii niskaustamuwaat utiteyihtamuwiniyuu.” 
ROM.9.20	Awen maak e iteyimisuyin chiya uyeyuu kaa ishi nishkweushihiit Chishemanituu. Chika chii aa itwemakan an saschuu puutai kaa wiischuuchinikanuuhch, “Chekwaan uu wehchi ishihiyin.” 
ROM.9.21	An kaa wiischuutinichet namui aa mikw chekwaayuu waa ushitaat chika chii ushihtaau. Namui aa chika chii ushihtaau niishu wiyaakanh anit uhchi aniyuu peyakwaau e piskushteyich sischiyuu. Peyakw wiyaakaniyuu naashch e miywaashiyich chechii ishinaakuhtaat mikw aaskuu chechii aapataniyich ekw kutachiyuu muush chechii aapataniyich chechii ishinaakuhtaat.
ROM.9.22	Ekun maak mwehch e ihtit Chishemanituu. Chii wiyeyihtam chechii waapahtiiwet utaahkuyuwesuwin kaye maak chii wii chischeyihtaakuhtaau usuuhcheyihtaakusuwin. Ute utaahch muush chii pechi siipiiwesiistuweu aniyuuh kaa chishuwaahiikut ute utaahch, aniyuuh kaa iteyihtaakuniyich chechii nisuunaatisiyich. 
ROM.9.23	Eukw uyeyuu kaa ishi wiyeyihtahk e chii wii waapahtiiwet e ishpish weyuutaniyich uchisteyihtaakusuwin taan aniyuuh maayaat aniyuuh kaa wiyeyimaat chechii chishewaatutawaat, eukw chiyaanuu. Niyaakan chichii wiyeyimikunuu chechii chischeyihtamukw uchisteyihtaakusuwin. 
ROM.9.24	Chiyaanuu chichii tepwaatikunuu Chishemanituu chechii utiiniimitutaatahkw. Namui maak mikw niyaan Jewa kaa itiskaanesiyaahch nuuhchi tepwaatikunuu kaye chiyawaau ekaa Jewa kaa itiskaanesiyekw chichii tepwaatikuwaau. 
ROM.9.25	Eukw uyuu aayimuutahk Chishemanituu anite aniyuuh Hosea kaa ishinihkaasuyich utayimuwiniihch. Itashteyuu anit,
ROM.9.25	Anichii ekaa kaa utiiniimitutaukwaau, nitiiniimach nikaa ishinihkaataauch. Ekw anichii ekaa kaa saachihaakanuutwaau naashch nika saachihaauch. 
ROM.9.26	Anit aniyuu mekwaach kaa ihtaatwaau kaa itikutwaau Chishemanituu, namayeu chiyawaau nitiiniimach ekut anit niyaanitam che ishinihkaataakanuutwaau Chishemanituu kaa pimaatisiit ukusisah. 
ROM.9.27	Ekw aniyaanaa uchischiwehiichesuu Isaiah chii ihtakuniyuu taan kaa ishi aayimuumaat Israel iinuuh. Chii itwekupane,
ROM.9.27	Aat e ishpish weyuutisiitwaau Israel iinuuch mwehch e ishpish weyuuch minikaach yekaau yaayeu chihchikamiihch yaapach namui mihchetu kata uhchi pimaachihuuch. 
ROM.9.28	Wesh chika chiistapayuu Utipeyihchikeu wiyaaskunaate misiwe aweyuuh utah aschiihch kaa ihtaayich kaye cheshtinaash ekun che ishinaakuniyich aniyuu taan kaa itwet che ishi wiyaaskunichet. 
ROM.9.29	Chii niikaan wiihtam kaye aniyaanaa uchischiwehiichesuu Isaiah kaa itwet,
ROM.9.29	Chiishpin Utipeyihchikeu tekash kaa suuhkaatisiit ekaa uhchi wiyeyihtamikupane pasch aniyeyuu aanische chitawaashiiminuuh chechii pimaachihaat misiwe chipaa nishuunaatisiinaanuu mwehch kaa ishi wanaachihaakanuutwaau aniyehkaanaanich iinuuch Sodom ekw maak Gomorrah kaa ihtaatwaau.
ROM.9.30	Mwaau e ishi wiihtamaachemakahch misiwe uu kaa ishi aayimuutech, anichii ekaa Jewa kaa itiskaanesitwaau namui mechim uhchi kuchihtaauch chechii kuiskunaakuhiisutwaau Chishemanituu ishi e ihtaayich. Eukunh maak uyuu Chishemanituu kaa kuiskunaakuhaat iskutak kaa taapwehtamiyich. 
ROM.9.31	Ekw anichii Jewa iinuuch Chishemanituuh kaa utiiniimitutaakutwaau, e nanihiihtahkwaau wiishuwewinh chii wii uhchi wii kuiskunaakuhiisuuch Chishemanituu ishi e ihtaayich. Namui maak ukuiskutaatisiiuch uhchi ishi kanawaapamikuuch Chishemanituuh uyuu e chii ihtitwaau. 
ROM.9.32	Chekwaayuu maak wehchi ekaa ukuiskutaatisiiuch uhchiish kanawaapamukutwaau Chishemanituuh. Namui uhchi taapweyimeuch Chishemanituuh chechii kuiskunaakuhiikutwaau. Eukw maak uyuu wehchi ekaa ukuiskutaatisiiuch uhchi ishi kanawaapamikutwaau Chishemanituuh. Chii iteyihtamuch e miyutuutamaahch chika uhchipayuu ukuiskutaatisiiuch chechii ishi kanawaapamiyimiht Chishemanituu. Ekw maak kaa pisuskuwaatwaau aniyuuh asiniih kaa pachishtinaakanuyich che pisusamuweyich. 
ROM.9.33	Eukuu e aayimuutech Chishemanituu umasinihiikanihch anit kaa itashtech,
ROM.9.33	Iitaapikw maa, nipachishtinaau Zionihch asinii che pisusamuwet. Mihchaapischisuu uu asinii, kata pahchishiniyuuh maak aniyuuh aweyuu che pisuskaakut. An maak awen che taapweyimaakwe namui nihtaa kata uhchi iteyihtam sehchei e taapweyimaat.
ROM.10.1	Niichishaanitikw, mwaauch e ishi pukuseyimuyaan nitehiich kaye mwaauch e ishi nitutamuuk chekwaayuu Chishemanituu eukw chechii pimaachihutwaau niich Israel iinuuch. 
ROM.10.2	Wesh taapwe nika chii itaachimaauch taapwe e wii naheyihtamihaatwaau Chishemanituuh mikw maak namui nisituhtamuch taanite chechii uhchi naheyihtamihaatwaau. 
ROM.10.3	Ekaa uhchi chischeyihtahkwaau taanite kuiskutaatisiiwinihch wechi ishi kanawaapamikuyich aweyuuh Chishemanituuh ekw wiyawaau tipaan kaa kuchihtaatwaau chechii kuiskunaakuhiisutwaau Chishemanituu ishi e ihtaayich. Ekw maak namui pachishteyimitisuustamuch aniyuu taan kaa itashtaayich Chishemanituuh che ihtiyich aweyuuh ukuiskutaatisiiu chechii ishi kanawaapamaakanuyich. 
ROM.10.4	Kaa takushihk Christ chii ihtuutam wiishuwewiniyuu ekaa chechii aapateyihtaakuniyich, ekw maak misiwe aniyuuh che taapweyimikuukwe eukunh aniyuuh ukuiskutaatisiiuh che ishi kanawaapamikuyich Chishemanituuh.
ROM.10.5	Moses chii aayimuumeu aniyuuh aweyuu e nanihiihtamiyich Chishemanituuh uwiishuwewiniyuu kaa wii uhchi kuiskutaatisiihiisuyich Chishemanituu ishi e ihtaayich. Chii iteu, “An awen che tipituutamukwe taan e itashuwemakaniyich wiishuwewiniyuu eukw aniyuu che ishi pimaatisiit.” 
ROM.10.6	Mwaau maak e ishi aayimuutech Chishemanituu utayimuwinihch taapwehtamuwinihch e uhchi kuiskutaatisiihaakanuut awen, ekaawii kata uhchi iteyihtam awen kihchikiishikuhch kata ituhteu awen chechii peshuwaat Christ chechii aayimuutamaakuuhkw pimaachihiikusiiwiniyuu. 
ROM.10.7	Ekaawii kaye kata uhchi iteyihtam awen nitaamihch anite aschiihch taanite e ihtaatwaau kaa nipitwaau kata ituhteu awen anite chechii uhtuhtahaat Christ chechii aayimuutamaakuuhkw pimaachihiikusiiwiniyuu. 
ROM.10.8	Mwaau e ishi aayimuutech taapwehtamuwinihch e uhchi kuiskutaatisiihaakanuut awen, Chishemanituu upimaachihiiweu miywaachimuwin chipeshuwaapamikunaawaau. Chika chii wiihten e taapwemakahch kaye chika chii utinen chitehiihch. Eukw maak uu e ishi waawiihtamaahch. 
ROM.10.9	Itweyine Christ eukw Utipeyihchikeu kaye maak chitehiihch taapwehtamane taapwe e chii wanishkaanikut Chishemanituuh nipuwinihch uhchi chika pimaachihun. 
ROM.10.10	Wesh utehiich taapwehtam awen Christ e chii nipiyich kaye e chii wanishkaanikuyich Chishemanituuh nipuwiniihch uhchi. Eukw maak uu awen uyuu ishi taapwehtahke ukuiskutaatisiiu che ishi kanawaapamikut Chishemanituuh. Mushe e wiihtahk awen Christ e utipeyihchikewiyich ekut wehchi pimaachihiikut Chishemanituuh. 
ROM.10.11	Itashteu Chishemanituu utayimuwinihch, “An awen che taapweyimaakwe namui nihtaa kata uhchi iteyihtam sehchei aniyuu kaa taapweyimaat.” 
ROM.10.12	Misiwe maak awen aayimuumaakanuu utah wesh peyakunihch ishi kanawaapamaakanuuch Jewa kaa itiskaanesitwaau ekw maak ekaa Jewa kaa itiskaanesitwaau. Peyakuu an Utipeyihchikeu misiwe e ishi tipeyihchiket. Misiwe maak aniyuuh kaa nitutamaakut chechii wiichihaat chika shaweyimeu. 
ROM.10.13	Wesh itashteu Chishemanituu utayimuwinihch, “Awen che tepwaataakwe Utipeyihchikeuh chechii wiichihiikut kata pimaachihaakanuu.”
ROM.10.14	Taanite maak chechii uhchi tepwaataatwaau ekaa uhchi taapweyimaatwaau. Taanite chechii uhchi taapweyimaatwaau ekaa uhchi pehtahkwaau chechii aayimuumaakanuyich anite e ihtaatwaau. Taanite chechii uhchi aayimuutamuwaakanuutwaau ekaa itishahamuwaakanuutwaawenich aweyuuh chechii aayimuutamaakutwaau aweyuu uyuu Utipeyihchikeuh. 
ROM.10.15	Taanite chechii uhchi kacheskwetwaau awenichii ekaa chihchitishahwaakanuutwaawenich. Wesh itashteu Chishemanituu utayimuwinihch,
ROM.10.15	Nuwach miyeyihtaakuniyuu tekushihkwaauh uchii miywaachimuwiniyuu kaa petaatwaau. 
ROM.10.16	Aat maak e chii ihtaayich aniyuuh kaa itishahamuwaakanuutwaau chechii waawiihtamaakutwaau miywaachimuwiniyuu anichii Jewa iinuuch namui misiwe uhchi taapwehtamuch. Eukw maak uyuu aniyaanaa uchischiwehiichesuu Isaiah kaa aayimuutahk kaa itwet,
ROM.10.16	Utipeyihchikeu, aatawii aa awen taapwehtam taan e ishi waawiihtamaahch. 
ROM.10.17	E pehtahkwaau awenichii Christ e aayimuumaakanuyich ekut wehchi taapwehtahkwaau. E kacheskwaanuuhch maak ekut e aayimuumaakanuut Christ.
ROM.10.18	Mikw maak niwii kakwechihchemun, namui aa maak Christ uhchi aayimuutamuwaakanuuch Jewa iinuuch. Ehe, kiipaa kaa aayimuutamuwaakanuutwaau. Wesh itashteu Chishemanituu utayimuwinihch,
ROM.10.18	Misiwe e ispichiskamikaayich aschiihch chii waawiihtamuch aniyuu miywaachimuwiniyuu. Mitun nete e iskwaayaayich uyuu aschiiyuu chii pehtaakuniyuu utayimuwinawaau. 
ROM.10.19	Miin kutach chekwaan niwii kakwechihchemun, namui aa maak uhchi nisituhtamuch Israel iinuuch miywaachimuwiniyuu. Eukw uyuu Moses kaa niikaan aayimuutahk anit kaa itashteyich,
ROM.10.19	Chika ihtuutaatinaawaau chechii uhteyimekuch anichii ekaa kaa utiiniimitutuwaakanuutwaau, kaye chika chishuwaahiitinaawaau e peyakushkaanesitwaau iinuuch ekaa kachehtaaweyihtahkwaau e aapachihiikwaau. 
ROM.10.20	Aniyaanaa Isaiah kuiskw chii wiihtam uyuu e chii itweyikupanenh Chishemanituu,
ROM.10.20	Nichii miskaakuch anichii ekaa mechim kaa naanituweyimitwaau. Nichii nuukushiishtawaauch anichii ekaa kaa naanituu chischeyimitwaau. 
ROM.10.21	Mwaauyuu e ishi aayimuumaat Chishemanituu Israel iinuuh,
ROM.10.21	Iskan chiishikaauh nichii shuwanischeyishtuwaauch anichii ekaa kaa nanihiihtuutwaau kaye kaa aanuwehtahkwaau.
ROM.11.1	Miin kutach chekwaan niwii kakwechihcheyimun. Chii wepineu aa Chishemanituu utiiniim. Namui kiipaa uhchi wepineu. Israel iinuu kaye niya. Abraham e ihtaat nichii uhchi aanische pimaatisiin. Benjamin kaa ishinihkaasutwaau upeyakuteusiyuuch ekut wehchiyaan. 
ROM.11.2	Namui uhchi wepineu Chishemanituu utiiniimh, aniyuuh shaash anite weskach kaa wiyaapamaat wiya chechii tipiyeusiit. Chichischeyihtenaawaau taan e ishi aayimuumaakanuut Elijah anite Chishemanituu utayimuwinihch. Chii aayimuutamuweu Chishemanituuh taan kaa ishi ekaa maamuyaam uhchi ihtiyich Israel iinuuh, chii itweu,
ROM.11.3	Utipeyihchikeu, chii nipaheuch chichischiwehiichesiimh uchii iinuuch. Chii wanaachihtaauch chipachishtinichenaapiskwa. Niya maahchishtai nipeyakushin e nuushuushkaataan. Niwii nipahiikuch maak kaye niya. 
ROM.11.4	Ekw maak kaa itikut Utipeyihchikeuh,
ROM.11.4	Niishwaashwaa chishe mitaahtumitanuu nichii pahkaanihaauch anichii awenichii ekaa wiiskaat uhchi niipiskuupistawaatwaau aniyuuh manituuhkaan Baal kaa ishinihkaasuyich. 
ROM.11.5	Ekun maak mwehch e ispayihch anuhchiish. Ihtaauch Israel iinuuch ekaa mihchetitwaau Chishemanituuh e chii wiyaapamikutwaau aniyuu uhchi e chishewaatisiit. 
ROM.11.6	E chishewaatisiit Chishemanituu eukw uyuu wehchii wiyeyimikutwaau. Namui wii aniyeyuu e miyutuutahkwaau. Wesh wiyeyimaat aweyuu aniyuu uhchi e miyutuutamiyich, namui chihchiwe chipaa uhchi ishinaakuniyuu aniyuu uchishewaatisiiwin.
ROM.11.7	Namui maak uhchi miskamuch anichii Israel iinuuch aniyuu naashch kaa naanituweyihtahkwaau. Mikw anichii Chishemanituuh kaa wiyaapamikutwaau eukunich anichii kaa miskahkwaau. Ekw anichii kutakach wetaach namui uhchii pehtaweuch Chishemanituuh kaye namui uhchii nisituhtamuch. 
ROM.11.8	Eukw wesh taapwe kaa itashtech anite Chishemanituu utayimuwinihch,
ROM.11.8	Chii ihtuutaakuuch Chishemanituuh mitun ekaa chekwaayuu chechii nisituhtahkwaau ahchaahkuwinihch ishi. Chii ihtuutaakuuch ekaa chechii waapahtamuwaatwaau taan e ihtiyich kaye ekaa chechii pehtahwaatwaau taan e itweyich. Eshkw anuhchiish kaa chiishikaayich ekun e ishinaakusitwaau. 
ROM.11.9	Aniyaa chisheuchimaau David kaye wiya chii itasinahiicheu,
ROM.11.9	Ekush e tasuwiikutwaau maak e nakwaatikutwaau chika ishinaakuniyuuh umakushewinawaauh. Ekush chika pahchishimikuuch aniyuuh umakushewinawaauh. Ekush kata waweshihaakanuuch. 
ROM.11.10	Nitutamaan chechii aakuuchaapinaakanuutwaau chechii ekaa waapahtahkwaau. Nitutamaan kaachiche chechii waachisitwaau e ishpish kushikushkaakutwaau utaayimeyihtamuwinawaauh.
ROM.11.11	Miin kutach chekwaan niwii kakwechihchemun. Iskutak kaa aataweyimaatwaau Chishemanituuh anichii Jewa kaa itiskaanesitwaau, chii naaspich pahchishinuuch aa aniyuu kaa pahchishihkwaau. Namui uhchi naaspich pahchishinuuch. Aniyuu e aataweyimaatwaau Chishemanituuh ekut kaa uhchi nihiipayihtaayich chechii pimaachihaayich aniyuuh ekaa Jewa kaa itiskaanesiyich. Chii pimaachiheyuuh maak aniyuu ekaa Jewa kaa itiskaanesiyich chechii uhteyihtahkwaau anichii Jewa kaa itiskaanesitwaau. 
ROM.11.12	Anit kaa machituutahkwaau anichii Jewa kaa itiskaanesitwaau ekut naashch kaa shaweyimaat Chishemanituu misiwe aniyuu kutak aweyuuh aahchiiuh kaa itiskaanesiyich. Kaye maak aniyuu e chii pahchishinitwaau ekut kaye Chishemanituu kaa uhchi mista shaweyimaat aniyuuh ekaa Jewa kaa itiskaanesitwaau. Cheshtinaateyihtaakun maak etituu che mishaayich Chishemanituuh ushaweyihchichewin kaau nituwaapamikute misiwe Jewa iinuuh.
ROM.11.13	Ekw maak chiyawaau ekaa Jewa kaa itiskaanesiyekw che ayimihiitakuch. Eukw niya chitapastalimuwaau. Muush maak chihchiwe nika iteyihtamihiikuun uu aapatisuwin. 
ROM.11.14	Wapamitwaawenich niich Jewa iinuuch e waawiihtamaatakuch miywaachimuwin chika chii ishinaakuniyuu chechii ihtuutaakutwaau pasch kaau chechii nituwaapamaatwaau Chishemanituuh ekw maak che pimaachihutwaau. 
ROM.11.15	Mekwaach ekaa kaa piskaatikutwaau Chishemanituuh anichii Jewa kaa itiskaanesitwaau ekut kaa uhchipayiyich misiwe anichii kutakach aahchiiuh kaa itiskaanesitwaau chechii wiichewaakanistamuwaakanuutwaau Chishemanituuh. Iskutak maak kaau utinikutwaawenich Chishemanituuh anichii Jewa kaa itiskaanesitwaau mwehch awenichii e chii nipitwaau kaau maak e pimaatisiitwaau chika ishinaakusuuch.
ROM.11.16	E pahkwenaat awen uschaaihkunaauh e machishtawehamaat Chishemanituu ishi e ihtaayich misiwe e ispichishtiyich aniyuuh aaihkunaau wiya Chishemanituu e ayaawaat ishinaakuniyuu. Kaye maak wiya Chishemanituu kaa pachishtinamuwaakanuukwe aniyuu utapiyuu kaye aniyuuh watihkunh payehkanh ishinaakun. 
ROM.11.17	Anichii iinuuch Jewa kaa itiskaanesitwaau eukw uchii olive mistikw anite nihtaauchihchikan aschiihch kaa nihtaauchihaakanuut. Chii ihtakunh watihkunh e chii naatwaakahiikanuuhkwaau anit uhchi mistikuhch. Peyakw maak uwatihkun nitamukw e nihtaauchit olive mistikw chii chikamuhtaakanuuyuu anit. Chiyawaau maak ekaa Jewa kaa itiskaanesiyekw eukun an olive mistikw anite nitawiin kaa nihtaauchit. Anuhchiish maak chimiyu nihtaauchinaawaau ahchaahkuwinihch kaye chiyawaau, muyaam taan e ishi miyu nihtaauchitwaau ahchaahkuwinihch anichii Jewa iinuuch. 
ROM.11.18	Ekaawii maak chika uhchi maayeyimaawaauch anichii mwehch wahtihkunh e chii naatwaakahiikanuuhkwaau kaa ishinaakusitwaau. Chekwaan che uhchi wii nanaapeumuyekw. Mwehch taapwe anit mistikuhch e uhchiyekw chitishinaakusinaawaau. Ekute wehchi miyu nihtaauchiyekw. Namayeu chiyawaau nehtaauchihekw uu mistikw.
ROM.11.19	Maaskuuch pasch anit e tashiyekw chika chii itwenaawaau, “Pasch watihkunh chii naatwaanam Chishemanituu niya miiskuch chechii nihtaauchiyaan taanit kaa nihtaauchihkwaau aniyuuh watihkunh.” 
ROM.11.20	Taapwe kiipaa. Mikw maak, Chishemanituu chii iicheneu aniyuuh Jewa iinuuh wesa e chii aanuwehtaakut. Chiya maak wii, chimiyunihtaauchin anit an mistikw wesh chichii taapweyimaau Chishemanituu. Ekaawii chika uhchi nanaapeumun. Ihtakun teyakuch chechii yaakwaamiyin. 
ROM.11.21	Namui uhchi manaachiheu Chishemanituu aniyuuh Jewa kaa itiskaanesiyich, aniyuuh chihchiwe watihkunh anit mistikuhch kaa ishi kanawaapamaakanuyich. Chititeyihten aa maak che manaachihiisk chiya. 
ROM.11.22	Chiwaapahtamuwaanaanuu maak taan e ishpish miyeyihtaakusit Chishemanituu kaye chiwaapahtamuwaanaanuu taan chechii ishpish ekaa manaatisiit. Namui manaachiheu aniyuuh kaa pahchishiniyich mikw maak miyutuutamuweu aniyuu muush kaa wii miyutuutamiyich wiya ishi e ihtaat. Ekaa maak uu ihtiyine kaye chiya chika manishuukw Chishemanituu. 
ROM.11.23	Chiishpin maak mihchiiweyihtahkwaawenich e chii aanuwehtahkwaau anichii Jewa iinuuch miin kaau chika chikamuhaakanuuch taanit kaa uhchi nihtaauchitwaau. Ekun taapwe chechii ihtuutaakutwaau Chishemanituuh. 
ROM.11.24	Chiyawaau ekaa Jewa kaa itiskaanesiyekw eukw chiyawaau uwatihkun nitamukw kaa nihtaauchit olive mistikw chitishinaakusinaawaau. Uu maak watihkun, nihtaauchihchikan aschiihch kaa nihtaauchit olive mistikw ekute kaa chikamuhtaakanuuhch aat ekaa anit uhchi nihtaauchihch. Uu maak olive mistikw kaa nihtaauchihaakanuut eukw uchii Jewa iinuuch. Cheshtinaash maak chika chii ihtuutaweu Chishemanituu aniyuuh Jewa kaa itiskaanesiyich kaau chechii chihchi nihtaauchiyich taanit shaash kaa nihtaauchiyich anite pechi.
ROM.11.25	Niichishaanitikw, chinituweyimitinaawaau chechii nisituhtamuwekw uyuu kaa ishi chischeyihtaakuhtaat Chishemanituu ekw maak namui chika uhchi iteyihtenaawaau naashch e iipwaahkaayekw. Anuhchiish mekwaach mihchetu anichii Jewa kaa itiskaanesitwaau wii suuhchitamuch. Namui wii taapweucheyimeuch Chishemanituuh. Mikw maak chika utihchipayuu taanit che taapwehtahkwaau. Eshkw maak ekaa utihchipayihch uu misiwe anichii ekaa Jewa kaa itiskaanesitwaau tahtu mikw che wiyaapamikuwaakwenich Chishemanituuh chechii pimaachihutwaau, chika pimaachihuuch. 
ROM.11.26	Ekw maak misiwe Israel iinuuh che pimaachihaat Chishemanituu. Mwehch e itashtech anite Chishemanituu utayimuwinihch,
ROM.11.26	An che pimaachihaat aweyuu, Zionihch chika uhtuhteu. Chika ihtuutaweu aniyuuh Jacob utawaashiimiyuu chechii puuniyich e machituutamiyich. 
ROM.11.27	Eukw uyuu che ishi niskumuuch chechii ihtuutamuukwaau wepeyihtamuukwaawenich umachihtwaawinawaauh. 
ROM.11.28	Anichii Jewa kaa itiskaanesitwaau chii aataweyihtamuch miywaachimuwiniyuu. Ekut wehchi nuukuniyich e uhkaateyimaatwaau Chishemanituuh. Chechii pimaachihuyekw maak chiyawaau ekaa Jewa kaa itiskaanesiyekw ekun wehchii ispayihch uu. Yaapach maak saachiheu Chishemanituu aniyuuh Jewa kaa itiskaanesiyich. Wesh utaanische waahkumaakaniyuuh anite ishi utaahch chii wiyaapameu chechii utiiniimit. Ekw maak anuhchiish tepiyeusiit aniyuuh Jewa kaa itiskaanesiyich. 
ROM.11.29	Taapaa wiiskaat iicheneu Chishemanituu aniyuuh kaa wiyaapamaat. Kaye namui nihtaa kaau utinam aniyuu taan shaash kaa ishi miyaat. 
ROM.11.30	Namui kuuhchi nanihiihtuwaawaau Chishemanituu anite utaahch chiyawaau ekaa Jewa kaa itiskaanesiyekw. Aniyuu maak anuhchiish ekaa nanihiihtuwaatwaau anichii Jewa kaa itiskaanesitwaau ekun wehchi chistimaacheyimitaakw Chishemanituu. 
ROM.11.31	Ekun maak mwehch che ihtuutamuwaakanuutwaau anichii Jewa kaa itiskaanesitwaau taan kaa ihtuutamaakuyekw. Anuhchiish namui nanihiihtuweuch Chishemanituuh. Mikw eshkw chika utihchipayuu e chistimaacheyimikutwaau Chishemanituuh mwehch kaa ishi chistimaacheyimitaakw kaye chiyawaau. 
ROM.11.32	Misiwe aweyuuh namui nanihiihtaakuu Chishemanituu. Ekw maak kaa ihtuutawaat misiwe aweyuuh chechii maahchikwaapihkaatikuyich aniyuu ekaa nanihiihtaakut ati chechii uhchi nihiipayihtaat misiwe aweyuuh chechii chistimaacheyimaat.
ROM.11.33	Naashch taapwe miyeyihtaakusuu Chishemanituu. Taapwe kachehtaaweyihtam kaye misiwe chekwaayuu chischeyihtam. Iskutak weyeyihtahk chekwaayuu namui mitun aweyuuh chii wiihtamiyuuh chekwaayuu anite wehchi ishi wiyeyihtahk aniyuu chekwaayuu. Namui aweyuuh chii miyu chischeyihtamiyuuh taan e ihtit. 
ROM.11.34	Mwehch e itashtech anite Chishemanituu utayimuwinihch,
ROM.11.34	Namui mitun awen chischeyihtam taan e iteyihtamiyich Utipeyihchikeuh. Namui mitun awen chika chii wiihtamuweu taan chipaa ihtiyuuh. 
ROM.11.35	Ihtaau aa awen e chii uhaat Chishemanituu chekwaayuu ekw maak chechii ishinaakuniyich e masinahamaakut. 
ROM.11.36	Wiya Chishemanituu misiwe chekwaayuu chii ushihtaau. Wiya misiwe chekwaayuu naanaakachihtaau. Wiya misiwe chekwaayuu tipiyeusiiu. Wiya maak kaachiche kata wii chisteyimaakanuu. Amen.
ROM.12.1	Aniyuu e ishpish mishaayich Chishemanituu uchishewaatisiiwin, chinituweyimitinaawaau, niichishaanitikw, chechii pachishteyihtamuwekw Chishemanituu chipimaatisiiwinawaauh muyaam e pimaatahkwaauh miiwewinh e ishinaakuhkwaauh, e payehkahkwaau kaye e naheyihtamihiikut Chishemanituu. Eukw chipaa ihtinaawaau chihchiwe chechii ishi nuuchiishtuwekw Chishemanituu. 
ROM.12.2	Ekaawii nispituwaahkuch taan e ishi pimaatisiitwaau anichii ekaa kaa taapweyimaatwaau Chishemanituuh. Teyakuch pachishtinaakw Chishemanituu aahchiiuh chechii iteyihtaakuhiitaakw e uschihtaat taan e ishi maamituneyihtamuwekw. Ekw maak che chischeyihtamuwekw Chishemanituu utiteyihtamuwin, chika chischeyihtenaawaau chekwaan meywaashiyich kaye chekwaayuu neheyihtamihiikut Chishemanituu, kaye maak aniyuuh chekwaayuuh mitun tekash e kuiskunaakuhkwaauh.
ROM.12.3	Chishemanituu nichii chishewaatutaakw e chii miit chechii atushkuukw. Ekun maak wehchi ititakuch misiwe e tashiyekw ekaa uste chechii iteyimisuyekw taan chipaa iteyimisunaawaau. Kuiskw wiishi maamituneyimisukw. Misiwe e tashiyekw chika wiyeyihtenaawaau taan taapwe chechii ihtuutamekw. Uu maak e wiyeyihtamekw chika wii nanaakatuweyihtenaawaau taan kaa ishpish miitaakw Chishemanituu taapwehtamuwiniyuu. 
ROM.12.4	Peyakuniyuu awen wiiyuu. Nanaahkuu mikw ishi paschesiiwiniyuu aniyuu wiiyuu. Kaye nanaahkuu itaapataniyuu taan e ishi papaschesiiwiniyich. 
ROM.12.5	Ekun maak nuusem e ishinaakusiihkw. Misiwe chipeyakunaanuu Jesus Christ e ihtaat. Aat maak e mihchetiihkw yaapach peyakw miiyuu chitishinaakusinaanuu. Misiwe maak e tashiihkw ekute e ishi wiichihiiweyihkw uu miiyuu. 
ROM.12.6	Misiwe e tashiihkw nanaahkuu miiwewinh chichii miikunuu Chishemanituu. Chipaa aapachihtaanaanuu maak uyuuh miiwewinh. Kaa miyaakanuukwe awen chechii ayimishtamuwaat Chishemanituuh e wiihtamuwaat aweyuuh taan e itikuwiyich Chishemanituu ekun chipaa ihtuu aniyuu taan e ishi taapwehtahk chechii ihtit. 
ROM.12.7	Kaa miyaakanuukwe awen naashch chechii miyu wiichihaat aweyuu ekun kiipaa aniyuu chipaa ihtuu. Kaa miyaakanuukwe awen chechii chiskutamaachet chipaa chiskutamaacheu. 
ROM.12.8	E ihtaakwe awen e chii miyaakanuut chechii siihchimuwet taanit ekaa waa saapeyihtaakanuyich ekun chipaa ihtuu. Kaa miyaakanuukwe awen chechii waawiihchihaat aweyuuh taan e ishi nuuhtepayiyich ekush kata wii weyuuch miiweu. Kaa miyaakanuukwe awen chechii niikaanishkaachet suuhk chipaa wii kaschihuu aniyuu e itaapatisit. Ekw maak kaa miyaakanuukwe awen chechii wiichihaat kaa chistimaatisiyich maak aniyuuh kaa misimeyihtamiyich chipaa miyeyihtam aniyuu e ihtuutahk.
ROM.12.9	Chihchiwe saachihaahkuch awenichii. Uhkaateyihtamukw an chekwaan kaa maayaatahch. Mamechiminamakw an chekwaan meywaashich. 
ROM.12.10	Saachihiitukw wesh misiwe chiwiichishaanihtunaawaau. Chisteyimitukw chitehiiwaahch. 
ROM.12.11	Suuhk aashihcheyihtamukw e aapatisiyekw. Ekaawii chika uhchi chihtiminaawaau. Suuhk aashihcheyihtamukw chitahchaahkuwaahch. Atushkuwaahkw Utipeyihchikeu. 
ROM.12.12	Chitaspeyimututawaawaau Chishemanituu muush maak miywaatamukw. Suuhk siipiiwesikw nenehkaateyimuyekw. Muush kaye ayimihaakw. 
ROM.12.13	Iskutak niyuuhtepayitwaauh anichii kaa taapwehtahkwaau chekwaayuu miyaahkuch taan e ishi nuuhtepayitwaau. Muush che wii piihtakahekuch awenichii ekaa e ihtakuniyich taanit che ihtaatwaau.
ROM.12.14	Shaweyimaahkuch anichii kaa wanituutaataahkuch. Shaweyimaahkuch, ekaawii machaachimaahkuch. 
ROM.12.15	Wiich miywaatamuumaahkuch anichii kaa miywaatahkwaau. Wiich misimeyihtamuumaahkuch anichii kaa misimeyihtahkwaau. 
ROM.12.16	Misiwe e tashiyekw suuhk wii miyu wiicheutukw. Ekaawii chika uhchi chihkaateyimunaawaau. Ekaawii nakaawiikw chechii wiichewekuch anichii naashch ekaa kaa aapateyimikutwaau aweyuuh. Ekaawii chika uhchi iteyimisunaawaau naashch e iipwaahkaayekw.
ROM.12.17	Aahkuhiiske awen ekaawii yaaitei taapishtuu taan kaa ishi aahkuhiisk. Teyakuch wii chischeyihtamihiiwe taapwe e miyutuutaman. 
ROM.12.18	Kwaast che ishpish chii ihtuwane, kuchihtaa misiwe awen chechii miyu wiicheut. 
ROM.12.19	Ekaawii nihtaa taapishtuwaahkw awen e machituutaataakw, niwiichewaakanitikw. Teyakuch tawiishtamuwaahk Chishemanituu utaahkuyuwesuwin. Wesh itashteu Chishemanituu utayimuwinihch,
ROM.12.19	Niya nika taapishtaachen e machituutawaakanuut awen, iteu Utipeyihchikeu. Niya nika waweshihaau awen. 
ROM.12.20	Teyakuch maa ihtuutah uu kaa itashtech Chishemanituu utayimuwinihch,
ROM.12.20	E siiweyikwe an awen kaa uhkaatisk, ashamah. Waa minihkwekwe, minihii. Wesh uyuu ihtuutuute, naashch taapwe chika pimaameyimuhaau. 
ROM.12.21	Ekaawii chika shaakuuchihiikun chekwaan e maayaatahch. Aspashtaah teyakuch an kaa maayaatahch e miyutuutamaacheyin.
ROM.13.1	Misiwe awen nituweyihtaakusuu chechii nanihiihtahk tipeyihchewiniyuu utah aschiihch. Misiwe tipeyihchewin kaa ihtakuhch Chishemanituu chii pachishtinam. Wiya chii wiishtaau misiwe tipeyihchewiniyuu taan che ishinaakuniyich. 
ROM.13.2	Eukw wehchi ishinaakuniyich awen e nishkuushtahk tipeyihchewiniyuu nishkuushtam chekwaayuu Chishemanituuh e chii itashuwaatamiyich chechii ihtakuniyich. Nishkuushtahke maak awen tipeyihchewiniyuu chika ihtuutaasuu chechii ishinaakuniyich chechii waweshihaakanuut. 
ROM.13.3	Anichii kuiskw kaa ihtitwaau namui ihtakuniyuu chechii kakwaachistacheyimaatwaau aniyuuh wiishuwewinh kaa naanaakachihtaayich. Anichii eukw ekaa maamuyaam kaa ihtitwaau eukunich e ihtakuniyich chechii kakwaachistacheyimaatwaau. Ekaa pisikw waa kakwaachistacheyimaaute an wiishuwewinh kaa naanaakachihtaat kuiskw ihtih. Chika chii ishinaakuniyuu waawaach chechii miyu aayimuumisk. 
ROM.13.4	Wesh Chishemanituu aniyuuh utaapachihaakanh. Chika miyupayiwaan maak nanihiihtuumatenh. Chiishpin maak ekaa maamuyaam ihtiyine nitawaach chika kakwaachistacheyimaau an wiishuwewinh kaa naanaakachihtaat. Taapwe wesin chii miyaakanuu chechii waweshihaat aweyuuh ekaa maamuyaam kaa ihtiyich. Chishemanituuh aashuu aapachihiikuu chechii waweshihaat aniyuuh ekaa maamuyaam kaa ihtiyich. 
ROM.13.5	Chinituweyihtaakusin chechii nanihiihtaman tipeyihchichewin. Nanihiihtah namui mikw ekaa chechii waweshihisk Chishemanituu, eukuu ihtih chechii cheshtinaahuyin taapwe kuiskw e ihtiyin.
ROM.13.6	Ekun kaye wehchi nituweyihtaakusiyin chechii chiishiihkaasuyin shuuliyaau. Chishemanituuh atushkuweuch anichii tipeyihchewinihch kaa ishi aapatisitwaau eukw maak uyuu e ishi aapatisiihkahtahkwaau. 
ROM.13.7	Taan mikw e ishi ihtakunikwe shuuliyaayuu e nituweyihtaakusiyin chechii chiishiihkaman chiishiihka. Taan e ishi nituweyihtaakusuune chechii chisteyimatwaau anichii tipeyihchewinihch kaa ishi aapatisitwaau chisteyimach.
ROM.13.8	Ekaawii chika masinahamuwaau awen chekwaayuu. Mikw taan muush e ishi ihtakuhch chipaa ishi saachihiitunaawaau eukun an chipaa masinahamaatinaawaau. Misiwe tipituutamuweu awen Chishemanituuh uwiishuwewiniyuu wiichishaanh e saachihaat. 
ROM.13.9	Uyuuh kacheskwewinh, “Ekaawii pisikwaatisiih, ekaawii nipahiiweh, ekaawii kachemuth, ekaawii mushteneyihtamuu kutak awen taan e ishi ayaat.” Kutak maak kacheskwewinh e ihtakunawaakwenh, misiwe maamuu chika chii ishi kanawaapahtaakanuuh anit an peyakw kacheskwewin kaa itashuwemakahch, “Saachihii Chishemanituu mwehch chiya e ishpish saachihiisuyin.” 
ROM.13.10	Awen e saachihaat wiichishaanh namui nihtaa kata uhchi wanituutaweu. E saachihaat awen wiichishaanh misiwe aniyuuh kacheskwewinh nanihiihtam.
ROM.13.11	Ekun uu chipaa ishi pimaatisiinaawaau e chischeyihtamekw taan che ispayihch ekw wiipach. Iteyihtaakun ekw taapwe chechii pekupayekw kaye chechii aasihcheyihtamekw. An e chiishikaach che pimaachihiitahkw Chishemanituu etituu ekw peshunaakun kaa ishpishinaakuhch anit niishtam kaa taapweyimahkw Jesus. 
ROM.13.12	Shaash chekaat miyaaupayuu e tipiskaach. Shaash chika utihchipayuu e chiishikaach. Puuniitaau e ihtuutamuhkw aniyuuh chekwaayuuh taan e ishi ihtuutaakanuuhkwaau wanitipiskuwiiwinihch. Ihtuutahtaau aniyuuh chekwaayuuh che wiichihiikuyihkw chechii nishkuushtuuhkw machimanituu waashtewinihch e ihtaayihkw. 
ROM.13.13	Kuiskw ishi pimaatisiitaau che nuukuhch maak taapwe waashtewinihch e ishi pimaatisiihkw. Ekaawii chika uhchi wiichihiiwenaanuu e miyuuhkasunaanuuhch e wiinisuu ihtinaanuuhch kaye ekaawii wiichihiiwekw anite e minihkwaanuuhch. Ekaawii nanaahkuu chika uhchi ishi wiinisuu pimaatisiinaanuu. Ekaawii chika uhchi kachiihkaamitunaanuu. Ekaawii kaye chika uhchi wauhteyimitunaanuu. 
ROM.13.14	Nispituwaahkw Utipeyihchikeu Jesus Christ chechii uhchi waapamaatwaau awenichii taan e iteyihtaakusiyich. Ekaawii aapateyihtamukw chiyaasuwaauh chechii ihtuutamekw taan e ishi machi nituweyihtamuumakahkwaauh.
ROM.14.1	Ekaawii aatuweyimaahkw an awen ekaa kaa yaaichikaapuut taapwehtamuwinihch. Ekaawii chika uhchi kachiihkaamitunaawaau e ayimitutamekw aniyuuh chekwaayuuh ekaa peyakunihch kaa iteyihtamihiikuyekw. 
ROM.14.2	Peyakw awen mikw e ishinaakuhch chekwaan nika chii miichin iteyihtam. Ekw kutak awen ekaa kaa yaaichikaapuut taapwehtamuwinihch mikw nihtaauchihchikan miichimiyuu miichuu. 
ROM.14.3	An awen ekaa mitun wiyesh kaa iteyihtamihiikut mikw e ishinaakuniyich chekwaayuu e miichit ekaawii chika uhchi aatuweyimeu aniyuuh ekaa mikw e ishinaakuniyich chekwaayuu kaa miichiich. Kaye maak an awen ekaa mikw e ishinaakuniyich chekwaayuu kaa miichit ekaawii chika uhchi wiyaaskuneu aniyuuh aweyuuh mikw e ishinaakuniyich chekwaayuu kaa miichiihch. Wesh Chishemanituuh namui aatuweyimikuyuuh. 
ROM.14.4	Awen chiya kaa wii wiyaaskunimat kutak awen utaapachihaakanh. Anichii mikw e ishinaakuniyich chekwaayuu kaa miichitwaau atushkuweuch Chishemanituuh. Mikw uchimaamh chika wiyeyihtamiyuuh kuiskw e ihtikwe maak ekaa kuiskw e ihtikwe. Kuiskw maak chika ihtuu wesh kaschihuyuuh Chishemanituuh chechii yaaichikaapuuhiikut taapwehtamuwinihch.
ROM.14.5	Peyakw awen ihtakuniyuuh aniyuuh e chiishikaayikwaauh chihchiwe e iteyihtamihiikut. Kutak awen peyakunihch ishi kanawaapahtam misiwe e chiishikaayikwaauh. Misiwe maak awen chipaa wiyeyihtam taan nihaau che ishi kanawaapahtahk wiya uyuu. 
ROM.14.6	An awen kaa ihtakuniyikwaauh e chiishikaayikwaauh uste e iteyihtamihiikut ishpish kutak, wii chisteyimeu Utipeyihchikeu uyuu e ihtit. Ekw an awen mikw e ishinaakuniyich chekwaayuu kaa miichit wii chisteyimeu Utipeyihchikeu uyuu e ihtit wesh nanaaskumeu Chishemanituuh aniyuu miichimiyuu. Kaye maak an awen ekaa mikw e ishinaakuniyich chekwaayuu kaa miichit wii chisteyimeu kaye wii Utipeyihchikeu uyuu e ihtit. Kaye wiya maak nanaaskumeu Chishemanituu. 
ROM.14.7	Namui waawaach peyakw e tashiihkw chitipeyimisunaanuu e pimaatisiihk. Kaye maak namui waawaach peyakw chitipeyimisunaanuu nepiihkw. 
ROM.14.8	Wesh mekwaach e pimaatisiihkw Utipeyihchikeu chipaa chisteyihtaakuhaanuu. Kaye maak iskutak nipiihkwe wiya chika chisteyihtaakuhaanuu. 
ROM.14.9	Wesh Christ chii nipuu kaye kaau chii pimaatisiyuu chechii utipeyihchikemitutaakut taapishkun aniyuu kaa pimaatisiyich kaye aniyuuh shaash kaa nipiyich. 
ROM.14.10	Chiya maak wii. Chekwaan wehchi wii wiyaaskunit chiichishaan. Chekwaayuu wehchi aatuweyimat. Wesh misiwe chika uhchishkuukaapuushtawaanuu Chishemanituu chechii wiyaaskunitahkw. 
ROM.14.11	Itashteu Chishemanituu utayimuwinihch,
ROM.14.11	E ishpish cheshtinaateyihtaakuhch taapwe e pimaatisiyaan iteu Utipeyihchikeu, misiwe awen nika uchihchiihkunipayishtaakw. Misiwe awen chika maamihchimeu Chishemanituuh. 
ROM.14.12	Misiwe e tashiihkw chika waawiihtamuwaanuu Chishemanituu taan kaa ihtuuhkw kaye maak chekwaayuu aniyuu wehchii ihtuuhkw.
ROM.14.13	Ekun ekw ishpish wiyaaskunitutaau. Teyakuch chipaa ishi wiyeyihtenaanuu ekaa che uhchi ihtuutamuhkw chekwaan chechii ihtuutaakut chiichishaanuu chechii machituutahk. 
ROM.14.14	E wiicheuk Utipeyihchikeu Jesus ekut wehchi chischeyihtamaan misiwe e ishinaakuhch miichim chechii miichiihkw. Mikw maak chiishpin e ihtakuniyikwe awen chekwaayuu e iteyihtahk ekaa chipaa uhchi naheyihtamihiikuyuuh Chishemanituuh e miichit maak e minihkwet namui kiipaa chipaa uhchi miichuu kaye namui chipaa uhchi minihkweu aniyuu chekwaayuu. 
ROM.14.15	Westuweyihtamihaaute chiichishaan yaapach mikw e ishinaakuhch chekwaan e miichiyin namui chisaachihaau aniyuu e ihtuut. Ekaawii maak chika uhchi ishinaakun chiichishaan chechii wanaatisiit an e ihtiyin mikw e ishinaakuhch chekwaan e miichiyin, wesh chii nipistamaakuu Christ. 
ROM.14.16	Ekaawii kaye chika uhchi ihtuuten chekwaan chechii uhchi machaayimuumitaakuhch anichii ekaa kaa taapwehtahkwaau aat ekaa wiyesh iteyihtamihiikuyin e ihtuutaman an kaa ihtuutaman. 
ROM.14.17	Wesh anite Chishemanituu uchisheuchimaawinihch taapaa namayeyuu taan e ishi miichisut awen maak chekwaayuu menihkwet naashch kenawaapahtaakanuhch. E kuiskutaatiisiihkw kaye e miyu wiicheuhkwaauh awenichii ekw maak e miyeyihtamuhkw chitehiinaahch eukuu chihchiwe e iteyihtaakuhch Chishemanituu uchisheuchimaawinihch. Payehchi Ahchaahkw maak miiweu uyuu chechii ishi pimaatisiinaanuwiyich. 
ROM.14.18	An maak awen kaa atushkuwaat Christ uyuu e ishi pimaatisiit Chishemanituu naheyihtamiheu. Kaye maak chika chisteyimikuu kutak aweyuuh.
ROM.14.19	Suuhk maak muush wiishi pimaatisiitaau chechii wiichihiihkwaauh kutakach awenichii chechii miyu wiicheututwaau. 
ROM.14.20	Ekaawii chika uhchi wanaachihtaawaan taan kaa ishihtaawaat Chishemanituu chiichishaan upimaatisiiwiniyuu. Misiwe miichim payehkan mikw maak ekaawii miich chekwaan che ihtuutaakuukwe chiichishaan chechii machituutahk. 
ROM.14.21	Uste chika miywaau ekaa chechii miichiyin wiyaas kaye ekaa che minihkweyin chekwaan che ihtuutaakuukwe chiichishaan chechii pahchishihk. Ekaawii chika uhchi ihtuuten chekwaan che ihtuutaakuukwe chiichishaan chechii pahchishinit. 
ROM.14.22	Ekush mikw Chishemanituu ekw maak chiya chika chischeyihtenaawaau taan e ishi taapwehtaman chekwaayuu chipaa miichuu awen kaye taan aniyuuh ekaa chipaa uhchi miichuu kaye maak chekwaayuu chipaa chii minihkweu kaye taan aniyuuh ekaa chipaa uhchi minihkweu. Miyeyihtam an awen kaa cheshtinaateyihtahk kuiskw e ishinaakuniyich taan e ihtit. 
ROM.14.23	An awen yaapach kaa miichit miichimiyuu e iteyihtahk ekaa chipaa uhchi miichuu ihtakuniyuu e ishi ataameyihtaakusit aniyuu e ihtit. Wesh ihtuutam aniyuu chekwaayuu e taapwehtahk ekaa chipaa uhchi ihtuutam. Michihpin e ihtuutamuwaauhkwe chekwaan e taapwehtamukw ekaa chipaa uhchi ihtuutenaanuu chimachituutenaanuu.
ROM.15.1	Chiyaanuu kaa suuhchikaapuuyihkw chipaa wiichihaanuuch anichii ekaa kaa suuhchikaapuutwaau. Namui chiyaanuu chipaa uhchi wii naheyihtamihiisunaanuu. 
ROM.15.2	Misiwe e tashiihkw chipaa nanaakatuweyimaanuu chiichishaanuu chechii miyutuutuuhkw. Suuhk chipaa wii wiichihaanuu chechii nihtaauchit taapwehtamuwinihch ishi. 
ROM.15.3	Waawaach Christ namui uhchi ishi pimaatisiyuu mikw wiya chechii naheyihtamihiisut. Teyakuch aniyuu taan e itashteyich Chishemanituu utayimuwinihch ekun kaa ispayit, “Niya nichii maayeyimikuch anichii kaa maayeyimiskwaau.” 
ROM.15.4	Misiwe taan kaa pechi itasinahiikanuuhch Chishemanituu utayimuwinihch chichii wii chiskutamaakunaanuu anit uhchi. Ekut wehchi siihchimikuyihkw kaye ekut wehchi ayaayihkw siipiiwesiiwin ekw maak chechii ayaayihkw aspeyimuwin. 
ROM.15.5	Chishemanituu an kaa miiwet siipiiwesiiwiniyuu kaye kaa siihchimuwet eukw netutamuuk chechii ihtuutaataakw chechii miyu wiicheutuwekw e chischinuwaapamekw Christ taan kaa aihtit wiya. 
ROM.15.6	Ekw maak misiwe maamuu e tashiyekw peyakunihch che ishi maamihchimekw Chishemanituu, Chitipeyihchikeminuu Jesus Christ Uhtaawii.
ROM.15.7	Namui kuuhchi aatuweyimikuwaau Christ, ekaawii maak kaye chiyawaau aatuweyimitukw wes ekut chechii uhchi maamihchimaakanuut Chishemanituu. 
ROM.15.8	Chiwiihtamaatinaawaau, Christ chii takushinuu chechii atushkuwaat Jewa iinuuh, chii wii waapahtiiweu taapwe che ihtuutamiyich Chishemanituuh aniyuu taan kaa itaayich chitaanische waahkumaakanuuh cheshtinaash che ihtuutamuwaayich. 
ROM.15.9	Kaye maak chii takushinuu kaye aniyuuh ekaa Jewa kaa itiskaanesiyich chechii chisteyihtaakuhaayich Chishemanituu aniyuu taan kaa ishi chistimaacheyimikutwaau kaye wiyawaau. Itashteu Chishemanituu utayimuwinihch,
ROM.15.9	Chika maamihchimitin mekwesiinuu ekaa Jewa kaa itiskaanesitwaau e ihtaatwaau kaye chika nikamuushtaatin. 
ROM.15.10	Kaye maak itashteu,
ROM.15.10	Chiyawaau ekaa Jewa kaa itiskaanesiyekw wiich miywaatamuumaahkw Chishemanituu utiiniim. 
ROM.15.11	Maau miin e itashtech,
ROM.15.11	Maamihchimaahkw Utipeyihchikeu misiwe chiyawaau ekaa Jewa kaa itiskaanesiyekw. Misiwe awen e ishinaakusit, maamihchimaahkw Utipeyihchikeu. 
ROM.15.12	Kaye wiya Isaiah chii ihtakuniyuu uyuu e chii itashtaakupane,
ROM.15.12	Chika ihtaau awen Jesse e ihtaayich e uhchi aanische nihtaauchit che niikaanishkuwaat aniyuu ekaa Jewa kaa itiskaanesiitwaauh. Eukw maak uyuuh che aspeyimutaakut.
ROM.15.13	Chishemanituu, an kaa ihtuutaatahkw chechii ayaayihkw aspeyimuwin eukun an netutamuuk tekash chechii miyeyihtamihiitaakw kaye chechii chiyaameyihtamuwekw e taapweyimekw. Ekw maak Kaa payehchisit Ahchaahkw usuuhcheyihtaakusuwin chechii ihtuutaakuyekw etituu chechii aspeyimitutawekw Chishemanituu.
ROM.15.14	Niichishaanitikw, nicheshtinaahun taapwe e Saakaschineshkaakuyekw e wii miyutuutamekw, misiwe e chischeyihtamuwekw taan e ishi nituweyimitaakw Chishemanituu chechii chischeyihtamuwekw kaye maak e kaschihuyekw chechii chiskutamaatuyekw. 
ROM.15.15	Uu maak mesinahamaatakuch ihtakunh chekwaayuuh ekaa mitun uhchi nakaawiyaan chechii chischisuumitakuch. Chishemanituu nichii miikw uchishewaatisiiwin uu chechii ihtiyaan. 
ROM.15.16	Niya nichii wiyaapamukw Chishemanituu Jesus Christ chechii atushkaamach, anite chiyawaau ekaa Jewa kaa itiskaanesiyekw e ihtaayekw chechii ishi ayimiheu aapatisiyaan, miywaachimuwiniyuu e waawiihtamaatakuch. Eukw uyuu waa itaapachihiit Chishemanituu chechii uhchi naheyihtamihaatwaau Chishemanituuh anichii ekaa Jewa kaa itiskaanesitwaau e pachishteyimitisuutwaau wiya e ihtaayich. Kaa payehchisiit Ahchaahkw maak chitihtuutaakuwaau Chishemanituu chechii utiiniimitutaataakw.
ROM.15.17	Jesus Christ e wiichewak ekun wehchi chihchiwe iteyihtamihiikuyaan taan e ishi atushkuuk Chishemanituu. 
ROM.15.18	Namui kutach chekwaan nika uhchi aayimuuten, mikw taan kaa ishi aapachihiit Jesus chechii wiichihiimach aniyuuh ekaa Jewa kaa itiskaanesiyich chechii nanihiihtuwaayich Chishemanituu, ekun mikw che aayimuutamaan. Taan kaa ishi waawiihtamuukwaau kaye taan kaa ihtuuch, 
ROM.15.19	taan kaa ishi waapahtiyaakanuutwaau waapahtiiwewinh kaye e miskaateyihtaakuniyikwaauh chekwaayuuh e suuhcheyihtaakuniyikwaauh, kaye maak aniyuu taan kaa ishi miit suuhkaatisiiwiniyuu Kaa payehchisiit Ahchaahkw ekut kaa uhchi wiihkuchihaakanuutwaau. Misiwe taanite kaa ituhteyaan Jerusalemihch anite maak ishi Illyricum aschiihch nichii waawiihtamuwaan Jesus Christ umiywaachimuwin. 
ROM.15.20	Muush nichii iteyihten taanite eshkw ekaa uhchi aayimuutamuwaakanuutwaau awenichii Jesus Christ ekute mikw anite che waawiihtamaan miywaachimuwin. Namui nuhchi wii ituhten taanite kutak awen shaash e chii chihchipayihtaat e waawiihtahk miywaachimuwiniyuu. 
ROM.15.21	Wesh itashteu Chishemanituu utayimuwinihch Christ e aayimuumaakanuut,
ROM.15.21	Anichii eshkw ekaa uhchi aayimuutamuwaakanuutwaau kata waapahtamuch, ekw anichii eshkw ekaa uhchi pehtahkwaau kata nisituhtamuch.
ROM.15.22	Uchii maak e chii nituu waawiihtamuukwaau miywaachimuwiniyuu eukw uu mihchetwaau kaa ihtuutaakuyaan wehchi ekaa uhchi nihiipayaan chechii nituwaapamitakuch. 
ROM.15.23	Namui maak ekw ihtakun nitaapatisuwin ute kaye maak shaash mihchetu pipunh kaa wii chiiutamitakuch. 
ROM.15.24	Nipukuseyimun maak chechii naskwe waapamitakuch Spain ituhteyaane. Chipukuseyimitinaawaau kaye chechii wiichihiyekw anite Spain e wii ituhteyaan. Pitamaa kiipaa chipaa chiiutamitinaawaau. Naashch nika miyeyihten nihiipayihche chechii chiiutamitakuch. 
ROM.15.25	Anuhchiish wii Jerusalemihch nitituhten. Ihtakuniyuu shuuliyaayuu che ituhtatuukwaau anichii kaa chistimaatisiitwaau kaa taapwehtahkwaau. 
ROM.15.26	Anichii kaa taapwehtahkwaau Macedoniahch ekw maak Achaiahch kaa ishinihkaateyikwaauh aschiih kaa ihtaatwaau chii iteyihtamuch chechii maamuunihkwaau shuuliyaayuu e wii wiichihaatwaau kaa taapwehtamiitwaauh anite Jerusalemihch kaa ihtaayich kaa chistimaatisiyich. 
ROM.15.27	Wiyawaau chii iteyihtamuch chechii wiichihaatwaau uyuuh. Taapwe maak ishinaakuniyuu chechii wiichihaawaakupanenich. Wesh anichii ekaa Jewa kaa itiskaanesitwaau kaa taapwehtahkwaau taapwe chii wiichihiikuuch aniyuuh Jewa kaa itiskaanesiyich kaa taapwehtamiyich chechii ayaawaatwaau kaye wiyawaau Chishemanituuh ushaweyihchichewiniyuu e chii waawiihtamaakutwaau miywaachimuwiniyuu. Ihtakuniyuu maak taapwe anichii ekaa Jewa kaa itiskaanesitwaau kaa taapwehtahkwaau muhch e iteyihtaakuniyich chekwaayuu chechii ishi wiichihaatwaau aniyuuh kaa taapwehtamiyich kaa chistimaatisiyich Jerusalemihch kaa ihtaayich shuuliyaayuu e miyaatwaau. 
ROM.15.28	Chii ihtuutamaane maak uu kaa itashumikuyaan chechii ihtuutamaan iskutak chii miikwaawenich aniyuu shuuliyaayuu kaa maamuunikanuyich ekw Spainihch che ituhteyaan. Ekw maak che wii ati waapamitakuch anite ituhteyaane. 
ROM.15.29	Nicheshtinaahun maak takushiniyaane anite e ihtaayekw che ihtuutaatakuch tekash chechii shaweyimitaakw Christ.
ROM.15.30	Niichishaanitikw, chitaapweyimaanuu Utipeyihchikeu Jesus Christ kaye maak Kaa payehchisiit Ahchaahkw chiwiichihiikunuu chechii saachihiituyihkw, ekun wehchi pukuseyimitakuch chechii wiichihiyekw taan e itaapatisiyaan suuhk e ayimiheshtamuyekw. 
ROM.15.31	Nitutamaakw chechii kanuweyimikuyaan taan che wii ishi wiyesh ihtuutuutwaau anichii ekaa kaa taapwehtahkwaau Judea kaa ishinihkaateyich aschiiyuu kaa ihtaatwaau. Nitutamaakw kaye anichii kaa taapwehtahkwaau Jerusalemihch kaa ihtaatwaau chechii naheyihtamihiikutwaau aniyuu taan che ihtuutamuukwaau. 
ROM.15.32	Chishemanituu maak naheyihtahke chechii nituwaapamitakuch kiipaa naashch che miyeyihtamaan nituwaapamitakuche ekw maak che miyu ayiwepiyaan anite e ihtaayekw ihtaayaane. 
ROM.15.33	Chishemanituu an kaa miitahkw chiyaameyihtamuwiniyuu misiwe chika wiicheukuwaau. Amen.
ROM.16.1	Chiwii miyu aayimuutamaatinaawaau chiichishaaniskweminuu Phoebe. Naashch taapwe miyu wiichiheu aniyuuh umaamuuayimihaauh Cenchreae kaa ishinihkaateyich ihtaawiniyuu kaa ihtaayich. 
ROM.16.2	Mikw che ishi piihtakahekw nituwaapamitaakwe kaye che wii miyu kanuweyimekw mwehch chipaa ishi miyutuutawaawaau awen e taapwehtahk. Che wiichihekw taan che ishi nituweyihtamukwe chechii ishi wiichihekw. Wesh mihchet aweyuuh chii miyu wiichiheu wiya. Kaye maak niya nichii miyu wiichihiikw.
ROM.16.3	Niwaachiyemaauch Priscilla ekw maak Aquila. Niwiichaapatisiimaauch uchii e atushkuwaatwaau Jesus Christ. 
ROM.16.4	Mekwaach anit naashch e chii kushtaatikuniyich kaa ihtaauch namui mitun uhchi manaateyihtamuch tipiiwe upimaatisiiwinawaauh kaa ishpish chii wii wiichihiitwaau. Naashch taapwe ninanaaskumaauch. Namui mikw niya, misiwe kaye aniyuuh ekaa Jewa kaa itiskaanesiyich umaamuuayimihaauh nanaaskumikuuch. 
ROM.16.5	Niwaachiyemaayuuh kaye aniyuu umaamuuayimihaauh uwiichiwaawaahch maan kaa chii maamuyich chechii ayimihaayich. Epaenetus kaye niwaachiyemaau eukuu niwiichewaakan kaa saachihak. Wiya maauch niishtam chii taapweyimeu Jesus anite Asia kaa ishinihkaateyich aschiiyuu. 
ROM.16.6	Mary an naashch kaa mistaapatisit e wiichihiitaakw niwaachiyemaau kaye wiya. 
ROM.16.7	Kaye anichii niwaahkumaakanich Andronicus ekw maak Junias niwaachiyemaauch. Ekute kaye wiyawaau kaa ihtaatwaau mekwaach chipahutuukamikuhch kaa ihtaauch. Naashch miyu chisteyimikuuch kutak apastalh. Wiyawaau niishtam chii taapweyimeuch Jesus eshkw ekaa uhchi taapweyimach niya. 
ROM.16.8	Niwaachiyemaau kaye Ampliatus, niwiichewaakan kaa saachihiik kaa taapweyimaat Utipeyihchikeuh. 
ROM.16.9	Urbanus eukw miin waachiyemak. Nichii wiichaapatisiimaanaan e atushkaamachiht Jesus Christ. Niwiichewaakan Stachys naashch kaa saachihiik kaye niwaachiyemaau. 
ROM.16.10	Niwaachiyemaau Apelles. Taapwe nuukuniyuu e taapweyimaat Jesus aniyuu taan e ishi pimaatisit. Niwaachiyemaauch anichii Aristobulus wiichiihch kaa ihtaatwaau. 
ROM.16.11	Niwaahkumaakan Herodion, eukw miin waachiyemak, ekw maak anichii Narcissus wiichiihch kaa ihtaatwaau anichii kaa taapweyimaatwaau Utipeyihchikeuh. 
ROM.16.12	Anichii iskweuch Tryphaena ekw maak Tryphosa Utipeyihchikeu kaa atuskwaatwaau, niwaachiyemaauch kaye. Niwiichewaakan Persis, eukw miin waachiyemak, naashch taapwe nisaachihaau. Nasch taapwe chii mista aapatisuu uu iskweu Utipeyihchikeu e atushkuwaat. 
ROM.16.13	Niwaachiyemaau Rufus, naashch taapwe chishtaachimaakanuu taan e ishi miyu atushkuwaat Utipeyihchikeu. Ukaawii kaye niwaachiyemaayuu. Mwehch tipiiwe nikaawii nititeyimaayuu. 
ROM.16.14	Asyncritus, Phlegon, Hermes, Patrobas, Hermas ekw maak misiwe aniyuuh kutak wiichishaanimaauh kaa wiicheukutwaau niwaachiyemaauch. 
ROM.16.15	Ekw maak Philologus, Julia, Nereus, kaye Nereus umisa, Olympas ekw maak misiwe aniyuu kaa taapwehtamiitwaauh kaa wiichewaakanitwaau niwaachiyemaauch. 
ROM.16.16	Chiyawaau kaa wiichishaanihtuyekw uchemitukw e waachiyemituyekw. Misiwe umaamuuayimihaauch Christ kaa chisteyimaatwaau chiwaachiyemikuwaauch.
ROM.16.17	Niichishaanitikw, chiwii yaakwaamitinaawaau. Yaakwaamiistuwaahkuch anichii kaa ihtuutawaatwaau aweyuuh chechii papahkaanipayiyich kaye aahchiiuh chechii iteyimituyich kaye kaa wanaachihtaawaatwaau taan e ishi taapwehtamiyich. Aahchiiuh ishi chiskutamaacheuch taan shaash kaa ishi chiskutamaakuwekw. Ekaawii piskaataahkuch uchii. 
ROM.16.18	Namui Chitipeyihchikeminuuh Christ atushkuweuch uchii uyuu e ihtitwaau, mikw taan aniyuuh chekwaayuuh chechii miichitwaau maak taan aniyuuh ekaa chechii miichitwaau eukunh mekushkaateyihtamihiikutwaau. Naashch taapwe miyuuhtaakuhiisuuch taan e ishi ayimitwaau kaye nitamukw ihtuuch aniyuu e miywaachimaatwaau aweyuu. Ekut maak wehchi wiyeshimaatwaau aniyuuh naashch kaa wehchipayihch chechii wiyeshimaakanuyich. 
ROM.16.19	Chiyawaau maak wii misiwe awen chii pehtam taan e ishi nanihiihtuwekw Utipeyihchikeu. Ekut maak wehchi naashch miyeyihtamaan e chischeyimitakuch uu e ihtiyekw. Chinituweyimitinaawaau chechii miyu chischeyihtamekw taan an meywaashich kaye ekaa mitun chechii ihtuutamekw an taan e ishi maayaatahch. 
ROM.16.20	Ekw maak Chishemanituu an kaa miitahkw chiyaameyihtamuwiniyuu shaash wiipach tekash chika tepaheu machimanituuh kaye chika ihtuutaakuwaau chechii ashpashihiimekw. Nitutamaan Chitipeyihchikeminuu Jesus Christ muush chechii miyutuutamaataakw. 
ROM.16.21	Timothy an kaa wiich aapatisiimak chiwaachiyemikuwaau. Kaye anichii nuwaahkumaakanich Lucius, Jason, ekw maak Sosipater chiwaachiyemikuwaauch. 
ROM.16.22	Niya Tertius, kaa masinahamaan taan e itwet Paul uyuu kaa masinahiichet chiwaachiyemitinaawaau. Nitaapweyimaau kaye niya Utipeyihchikeu. 
ROM.16.23	Gaius wiichihch nitihtaawaan anite miyaauchihiitutwaau maan umaamuuayimihaauch. Kaye wiya Gaius chiwaachiyemukuwaau. Erastus, an kaa naanaakachihtaat shuuliyaayuu utah uyuu ihtaawiniyuu ekw maak chiichishaanuu Quartus chiwaachiyemikuwaauch kaye wiyawaau. 
ROM.16.24	Ninitutamaan Chitipeyihchikeminuu Jesus Christ misiwe chechii chishewaatutaataakw. Amen.
ROM.16.25	Maamihchimaataau Chishemanituu. Wes wiya eukw keschihut chechii yaaichikaapuuhiitaakw chipimaatisiiwiniwaahch anit uhchi taan kaa ishi waawiihtamaatakuch miywaachimuwin. Ekut e aayimuumaakanuut uu Jesus Christ kaa tipaachimak. Eukw maak uyuu miywaachimuwiniyuu namui uhchi pachishtinam Chishemanituu chechii chischeyihtaakanuyich anite pechi weskach. 
ROM.16.26	Anuhchiish maak shaash chichischeyihtenaanuu uu miywaachimuwin. Chishemanituu kaachiche kaa ihtaat chii itashumeu aniyehkaanaanh uchischiwehiichesiimh chechii aayimuutamiyich uyuu miywaachimuwiniyuu anite utayimuwiniihch ati misiwe e itiskaanesitwaau awenichii utah aschiihch chechii chischeyihtamihaakanuutwaau aniyuu miywaachimuwiniyuu kaye chechii taapweyimaatwaau kaye chechii nanihiihtuwaatwaau Chishemanituu. 
ROM.16.27	Chishemanituu mikw wiya kaa Chishemanituut kaye tekash kaa kachehtaaweyihtahk, kata maamihchimaakanuu aniyuu uhchi taan e ishi ihtuutamiyich Jesus Christ. Amen.
1CO.1.1	Niya Paul, Chishemanituu nichii wiyaapamukw Christ Jesus utapastalimh chechii itaapachihiit. Chiichishaanuu Sosthenes kaye wiya ihtaau utah e ihtaauch. 
1CO.1.2	Chiyawaau umaamuuayimihaauch anite Corinth kaa ishinihkaatech ihtaawin kaa ihtaayekw chimasinahamaatinaawaau. Aniyuu taan kaa ishi ihtuutamaataakw Jesus Christ ekut kaa uhchi wiyaapamitaakw Chishemanituu chechii utiiniimitutaataakw. Chichii wiyaapamikuwaau chechii utiiniimitutaataakw kaye misiwe aniyuuh kutak aweyuu kaa taapweyimikut chii wiyaapameu. Wiya maak eukw wechimaamiyekw misiwe e tashiyekw. 
1CO.1.3	Nitayimihaan Chishemanituu Kuuhtaawiinuu ekw maak chitipeyihchikeminuu Jesus Christ chechii miitaakw shaweyihchichewiniyuu kaye chiyaameyihtamuwiniyuu.
1CO.1.4	Muush nanaaskumaau Chishemanituu taan kaa ishi shaweyimitaakw Jesus Christ uhchi. 
1CO.1.5	Wesh e wiichewekw Christ misiwe chit ishi miisitisiinaawaau chitishinaakusinaawaau, chimiisitisiiwinaawaau kaye taan e ishi ayimiyekw kaye maak e ishi kachehtaaweyihtamekw. 
1CO.1.6	Wesh chicheshtinaateyihtamihiikunaawaau misiwe taan kaa ishi aayimuutamaataahch Christ. 
1CO.1.7	Ekw maak namui mitun chinuuhtepayinaawaau ahchaahkw miiwewinh mekwaach e ashuwaapamekw che ishpish takushinit Chitipeyichikeminuu Jesus Christ. 
1CO.1.8	Wiya chika wiichihiikuwaau muush chechii suuhchikaapuwekw taapwehtamuwinihch ekw maak namui chika uhchi ihtakun taan che ishi ataameyihtaakusiyekw iskutak utihchipayiche aniyuu e chiishikaayich che takushihk Utipeyihchikeu Jesus Christ. 
1CO.1.9	Kuiskw ihtuu Chishemanituu. Eukw maak uu kaa tepwaatitaakw chechii wiicheumekw Ukusisa eukw uyuuh Chitipeyihchikeminuuh Jesus Christ.
1CO.1.10	Niichishaanitikw, Chitipeyihchikeminuu Jesus Christ utishinihkaasuwinihch uhchi, chisiihchimitinaawaau maamuu chechii niskumuyekw chekwaan e itweyekw ekaa chechii papahkaanipayekw anit mekwesiinuu e ihtaayekw. Suuhk wii maamuupayihukw peyakunihch e ishi maamituneyihtamekw kaye peyakunihch e ishi nisituhtamekw. 
1CO.1.11	Niichishaanitikw, Chloe kaa ishinihkaasuyich iskweu e ihtaayich e uhtuhtetwaau awenichii nichii itaachimushtaakuch e mamachipayekw anit mekwesiinuu e ihtaayekw. 
1CO.1.12	Chichii itaachimikuwaauch pasch anit e tashiyekw kaa ihtaatwaau e itweyekw “Niya Paul e nuushuushkuwiyekw” ekw kutakach anit mekwesiinuu e ihtaawekw kaa ihtaatwaau e itwetwaau Apollos e nuushuushkuwaatwaau, ekw kutakach e itwetwaau Peter e nuushuushkuwaatwaau ekw miin kutakach e itwetwaau Christ e nuushuushkuwaatwaau. 
1CO.1.13	Mwehch ekaa peyakushit an christ misiwe kaa nuushuushkuwekw ishinaakun uu e ihtiyekw. Niya aa nichii chiistaaskuhukuun chiyawaau uhchi. Iskutak kaa siikahaahtaakuyekw namui uhchi iinaanuu, chit siikahaahtaatan Paul utishinihkaasuwinihch ishi.
1CO.1.14	Anit e tashiyekw nimiyeyihten mikw Crispus ekw maak Gaius e chii siikahaahtuukwaau. 
1CO.1.15	Namui maak awen chika chii iteu e chii siikahahtuwaakanuut niya chechii pechi nuushuushkuut. 
1CO.1.16	Nichischisin kaye Stephanas e chii siikahaahtuuk eyuu maak aniyuuh anit e ihtaat kaa wiichimikut nichii siikahaahtuwaayuuh. Namui maak miin kutak awen nichischisin chechii siikahaahtuuk. 
1CO.1.17	Taapaa nuuhchi pechi itishahuukw Christ chechii siikahaahtaacheuch. Nichii pechi itishahuukw chechii kacheskweuch e waawiihtamuch miywaachimuwiniyuu. Uu maak e ihtiyaan namui aschiiyuu kachehtaaweyihtamuwin nitaapachihtaan. Wesh uu aapachihtaayaan ekw kiipaa namui chipaa uhchi suuhcheyihtaakun an miywaachimuwin anit yaayimuumaakanuut Christ aashiteyaahtikuhch e chii nipit.
1CO.1.18	Pasch awenich chiishkwe ayimuwin iteyihtamuch e aayimuutaakanuyich Jesus kaa nipiyich aashiteyaahtikuhch chechii uhchi pimaachihuyitwaau umachaatisiyuuh. Eukw maak uchii awenich wanishinuuch uyuu kaa iteyihtahkwaau. Chiyaanuu maak wii kaa pimaachihuyikw, chichischeyihtenaanuu e waawiihtaakanuyich Christ e chii nipit aashiteyaahtikuhch ekut yaapatisiimakaniyich Chishemanituu usuuhkaatisiiwin. 
1CO.1.19	Itashteu Chishemanituu utayimuwinihch,
1CO.1.19	Nika ihtuutamuwaan ekaa mitun wiyesh chechii itaapataniyich ukachehtaaweyihtamuwinawaau anichii kaa kachehtaaweyihtahkwaau, nesht aniyuu e ishi maamituneyihtahkwaau anichii kaa iipwaahkaatwaau ekaa mitun chekwaan chechii iteyihtaakuniyich. 
1CO.1.20	Taan maak an awen naashch kaa kachehtaaweyihtahk. Taan an awen naashch mistahii kaa chiskutamuwaakanuut. Kaye maak taan an awen naashch kaa kaschihuuhtaakusit e ayimit. Chii nuukuhtaau Chishemanituu ekaa mitun chechii iipwaahkaahtaakuniyich aniyuu aschiiyuu kachehtaaweyihtamuwiniyuu.
1CO.1.21	Ekw maak e ishpish kachehtaaweyihtahk Chishemanituu chii ihtuutam ekaa kachehtaaweyihtamuwinihch chechii uhchi chischeyimikut aweyuuh. Teyakuch chii naheyihtamihiikuu chechii pimaachihaat aniyuu aweyuuh kaa taapwehtamiyich aniyuu chiishkwe ayimuwiniyuu kaa ishinihkaataakanuyich aniyuu wiyaawiihtamuhkw. 
1CO.1.22	Anichii Jewa kaa itiskaanesitwaau maamishkaach waapahtiiwewinh nituweyihtamuch chechii waapahtiyaakanuutwaau yaakw chechii taapwehtahkwaau. Ekw anichii Greek kaa itiskaanesitwaau kachehtaaweyihtamuwiniyuu naashch chihchiwe iteyihtamihiikuuch chechii uhchi taapwehtahkwaau. 
1CO.1.23	Chiyaanuu maak wii Christ e chii chiistaaskuhwaakanuut eukw e ishi waawiihtamuhkw e kacheskweyihkw. Mikw maak anichii Jewa kaa itiskaanesitwaau nimaayeyimikunaan iteyihtamuch uyuu e ishi kacheskwaanuyich. Ekw anichii ekaa Jewa kaa itiskaanesitwaau chiishkwe ayimuwin iteyihtamuch uyuu. 
1CO.1.24	Chiyaanuu maak wii Chishemanituu kaa wiyaapamitahkw, taapishkun Jewa e itiskaanesiihkw kaye Greek kaa itiskaanesiihkw, chitaapwehtenaanuu uu Christ eukw Chishemanituu usuuhkaatisiiwin kaye ukachehtaaweyihtamuwin. 
1CO.1.25	Uyuu maak Chishemanituu kaa ihtuutahk aashiteyaahtikuhch naashch ekaa kaa iipwaahkaaweyihtamiyich aweyuuh etituu kachehtaaweyihtaakuniyuu ishpishaat aniyuu maauch kaa kachehtaaweyihtaakuniyich naapeu ukachehtaaweyihtamuwiniyuu. Ekw aniyuu kaa iteyihtahkwaau awenich naashch ekaa suuhcheyihtaakuniyich etituu suuhcheyihtaakuniyuu Chishemanituu uniyimisiiwin.
1CO.1.26	Kanawaapamisukw maa taan kaa iteyihtaakusiyekw chiyawaau niichishaanitikw iskutak Chishemanituu kaa tepwaatitaakw. Namui mihchetu anit e tashiyekw kuuhchi iteyimikuwaau naapeu e kanawaapamitaakw naashch e iipwaahkaawekw. Namui mihchetu kuuhchi iteyimikunaawaau naashch e uchimaaweyihtaakusiyekw kaye namui mihchetu kuuhchi naashch chihchiweyeyimikunaawaau. 
1CO.1.27	Mikw maak Chishemanituu aniyuuh aweyuuh ekaa mitun chekwaan kaa iteyimaakanuyich chii wiyaapameu chechii uhchi waapahtiyaat aniyuuh chihchiwe kaa iteyimaakanuyich ekaa mitun chekwaan iteyihtaakusiyich wiya ishi e ihtaat. Kaye maak aniyuuh ekaa suuhcheyihtaakusiyich kaa iteyimaakanuyich utah aschiihch chii wiyaapameu aniyuu chechii uhchi waapahtiyaat aniyuuh kaa suuhcheyihtaakusiyich ekaa mitun suuhcheyihtaakusiyich wiya ishi e ihtaat. 
1CO.1.28	Aniyuuh ekaa mitun kaa chiihkaayeyihtaakuniyikwaauh chekwaayuu kaye ekaa mitun kaa aapateyihtaakanuyikwaauh eukun uyuuh kaa wiyaapahtahk Chishemanituu chechii uhchi ekaa chekwaan iteyihtaakuniyikwaauh aniyuuh chekwaayuuh kaa chisteyihtaakuniyikwaauh. 
1CO.1.29	Eukw uyuu kaa ihtit Chishemanituu ekaa waawaach peyakw aweyuu chechii maamihchimuyich wiya anite ishi e ihtaat. 
1CO.1.30	Wiya Chishemanituu chii nihiipayihtaau chechii wiicheumekw Jesus Christ. Jesus maak e ihtaat uhchi ekute wehchi ayaayihkw kachehtaaweyihtamuwin, kaye kuiskutaatisiiwin, kaye payehchi pimaatisiiwin, kaye maak pimaachihiikusiiwin. 
1CO.1.31	Itashteu Chishemanituu utayimuwinihch, “Awen wii maamihchimute mikw aniyuu taan kaa ihtuutamiyich Utipeyihchikeuh chipaa aayimuutam.”
1CO.2.1	Niichishaanitikw, uskach kaa takushiniyaan anit e ihtaayekw, kaa wiihtamaatakuch maak Chishemanituu utayimuwin namui nuuhchi ishi ayimin naashch chechii iipwaahkaataakusiyaan maak chechii itihtaakusiyaan muyaam naashch e kachehtaaweyihtamaan. 
1CO.2.2	Nichii wiyeyihten mikw peyakw chekwaan che aayimuutamaan eukw Jesus Christ nesht aniyuu e chii chiistaaskuhwaakanuut. 
1CO.2.3	Nete e ihtaayekw kaa ihtaayaan namui naashch nuuhchi taapweucheyimisun. Naashch yaakwaau nichii ihtin kaye nichii nanamipayin e ishpish sechisiyaan. 
1CO.2.4	Mekwaach kaa chii ayimihiitakuch kaye kaa chii kacheschimitakuch namui nuuhchi wii itihtaakuhiisun naashch chechii iipwaahkaahtaakusiyaan ati chechii uhchi taapwehtamekw. Chishemanituu Utahchaahkwa usuuhkaatisiiwiniyuu eukw kaa ihtuutaakuyekw chechii taapwehtamuwekw taan kaa ishi waawiihtamaan. 
1CO.2.5	Chishemanituu usuuhkaatisiiwin eukw e ihtuutaakuyekw chechii ayaayekw taapwehtamuwin namui wii an e taapwehtamekw taan e itwetwaau anichii kaa kachehtaaweyihtahkwaau.
1CO.2.6	Anichii awenich kaa miyu nihtaauchitwaau taapwehtamuwinihch ninisituhtaakunaanich kachehtaaweyihtamuwinihch e ishi ayimihiichihtwaau. Namayeu maak an kachehtaaweyihtamuwin awenich utah aschiihch chihchiwe kaa iteyihtahkwaau kaa aayimuutamaan. Namayeu kaye an kachehtaaweyihtamuwin chihchiwe chekwaan kaa iteyihtahkwaau anichii awenich kaa uchimaautwaau. Wesh aniyuu wiyawaau ukachehtaaweyihtamuwinawaau chika iskwaapayiniyuu. 
1CO.2.7	Chishemanituu ukachehtaaweyihtamuwin eukw kaa aayimuutamaataahch an ekaa uhchi chischeyihtaakuhtaakunuuhch ute pechi utaahch. Eshkw ekaa uhchi ushihtaat Chishemanituu uyuu aschiiyuu, shaash chii wiyeyihtam taan che ihtit anite niishtamihch ati chechii uhchi chisteyihtaakuhiitahkw. 
1CO.2.8	Namui maak waawaach peyakw anichii kaa uchimaautwaau utah aschiihch uhchi nisihtuhtamuch uyuu kachehtaaweyihtamuwiniyuu wesh taapaa chipaa uhchi chiistaaskuhweuch aniyuu Utipeyihchikeuh maauch kaa chisteyihtaakusiyich chii chischeyihtamuwaakupanenich. 
1CO.2.9	Wesh itashteu Chishemanituu utayimuwinihch,
1CO.2.9	Namui awen uhchi waapahtam kaye namui awen uhchi pehtam nesht namui awen uhchi chischeyihtam taan kaa ishi ayeskuushtamuwaat Chishemanituuh aniyuuh kaa saachihiikut. 
1CO.2.10	Chishemanituu maak chichii chischeyihtamihiikunuu uyuu Utahchaahkwa uhchi. Wesh Utahchaahkwa misiwe chekwaayuu naanituu chischeyihtamiyuuh, waawaach aniyuu taan nihaau e iteyihtaakusiyich Chishemanituuh. 
1CO.2.11	Muyaam awen taan nihaau e iteyihtahk mikw wiya tipiiwe Utahchaahkuhch chischeyihtam. Ekun maak mwehch Chishemanituu Utahchaahkwa, mikw wiya Chishemanituu Utahchaahkwa chischeyihtamiyuu taan nihaau e iteyihtamiyich Chishemanituuh. 
1CO.2.12	Anuhchiish maak, namui utah aschiihch kaa ihtaat ahchaahkw kuuhchi miikunaanuu, an Ahchaahkw Chishemanituu e ihtaat kaa uhchiit eukun an kaa miikuyihkw. Eukw maak uu e ihtuutaatahkw chechii chischeyihtamuhkw aniyuuh miiwewinh kaa miitahkw Chishemanituu.
1CO.2.13	E aayimuutamaahch maak uyuuh chekwaayuuh namui nimituneyihchikanaahch e ishi nisituhtamaahch nit ishi aayimuutenaan. Chit aashuu wiihtamaatinaan taan kaa ishi chiskutamuuyamiht Chishemanituu Utahchaahkwa. Eukw uu Ahchaahkw waachihiyimiht e wii chischeyihtamihiichihtwaau Ahchaahkwa taapwewinh anichii kaa ayaawaatwaau Chishemanituu Utahchaahkuyuuh. 
1CO.2.14	An awen ekaa kaa ayaawaat Chishemanituuh Utahchaahkuyuu, namui katachii utinam aniyuuh miiwewinh taan e ishi miiweyich Chishemanituuh Utahchaahkuyuuh. Uu awen namui taapwe nisituhtam chekwaayuuh uyuuh, namui wiyesh itaapatanh iteyihtam. Wesh mikw anichii Payehchi Ahchaahkwa kaa ayaawaatwaau kata chii nisituhtamuch taan e ishi chihchiwe iteyihtaakuniyikwaauh uyuuh miiwewinh. 
1CO.2.15	An maak awen kaa ayaawaat Kaa payehchisiyich Ahchaahkwa misiwe tekash nituu chischeyihtam taan che ishi wiyaaskunahk chekwaayuu. Mikw maak namui kata chii wiyaaskunikuu wiya aweyuuh. 
1CO.2.16	Itashteu Chishemanituu utayimuwinihch,
1CO.2.16	Ihtaau aa awen e chischeyihtahk taan e iteyihtamiyich Chishemanituu chechii uhchi chischinuhamuwaat.
1CO.2.16	Chiyaanuu maak Christ umituneyihchikan chitayaawaanaanuu.
1CO.3.1	Niichishaanitikw, anit e ihtaayekw kaa ihtaayaan namui kuuhchi ishi ayimihiitinaawaau taan e ishi nituweyihtaakuhch chechii ishi ayimihaakanuutwaau awenich Kaa payehchisiyich Ahchaahkwa kaa ayaawaatwaau. Muyaam awenichii ekaa kaa ayaawaatwaau Payehchi ahchaahkwa chichii ishi ayimihiitinaawaau. Muyaam kaa uschi taapweyimaatwaau Christ e ishi ayimihaakanuutwaau ekun kaa ishi ayimihiitakuch. 
1CO.3.2	Awaash niishtam chuuchuushinaapui miyaakanuu eshkw ekaa ispihtisiit chihchiwe chechii miichisut. Chii wehchihtaakun taan kaa ishi wiihtamaatakuch miywaachimuwin chechii nisituhtahkwaau e chii iteyimitakuch. Anuhchiish maak yaapach eshkw namui chichii nisituhtenawaau anihiih ahchaahkw taapwewinh e aayimihkwaauh chechii nisituhtaakanuuhkwaau. 
1CO.3.3	Eshkw ekun e ishi pimaatisiyekw e ishi pimaatisiitwaau anichii eshkw ekaa kaa pachishtinaatwaau Payehchi ahchaahkwa chechii pimipayihtaayich upimaatisiiwinawaauh. Wesh chimamacheyimitunaawaau kaye chimamachipayihkahtaatunaawaau. Ekut maak e nuukuhch eshkw e ishi pimaatisiyekw aniyuu taan e ishi pimaatisiitwaau anichii ekaa kaa taapwehtahkwaau. 
1CO.3.4	Peyakw anit e tashiyekw e itwet “Paul niya ninuushuushkuwaau,” ekw miin kutak e itwet “Apollos ninuushuushkuwaau.” Ekut maak e nuukuhch e pimaatisiyekw aniyuu taan e ishi pimaatisiitwaau anichii eshkw ekaa kaa taapweyimaatwaau Jesus.
1CO.3.5	Awen maak uu Apollos kaye maak awen niya Paul. Aapachihaakanich niyaan. Eukunich uchii aapachihaakanich kaa wiihtamaatakuch miywaachimuwiniyuu ekw maak tiyaapwehtamekw. Taapishkun nichii nanihiihtenaan taan kaa itashumiyimiht Utipeyihchikeu. 
1CO.3.6	Muyaam nihtaauchihchesuu e chihchipayihtaat e nihtaauchihchet, ekun e ishinaakusiyaan niya, wesh niya niishtam chichii wiihtamaatinaawaau miywaachimuwin. Ekw maak Apollos muyaam an nihtaauchihchesuu muush kaa shuuchishtataat aniyuuh kaa nihtaauchihtaauch ishinaakusuu. Etituu chichii wiihtamaakuwaau taan chipaa ishi pimaatisiiwaanaawaau anite Chishemanituu ishi e ihtaat. Mikw maak Chishemanituu eukw chihchiwe e ihtuutaataakw chechii miyu nihtaauchuwekw chitaapwehtamuwiniwaahch. 
1CO.3.7	Namui maak chekwaan iteyihtaakusuu an awen kaa nihtaauchihchet kaye an awen kaa shuuchishtataat aniyuu nihtaauchihtaakaniyuu. Chishemanituu eukw chihchiwe e iteyihtaakusit an kaa ihtuutahk chechii nihtaautiniyich aniyuu nihtaauchihtaakaniyuu. 
1CO.3.8	An awen kaa nihtaauchihchet ekw maak an kaa shuuchishtataat aniyuu nihtaauchihchikaniyuu, niishu aapatisuuch. Taapishkun aapatisiihkahtamuch aniyuu nihtaauchihchikaniyuu. Chishemanituuh maak chika tipahamaakuuch taan che ishi aapatisiihkahtamuwaakwenich.
1CO.3.9	Taapishkun niwiichi atuschemaanaan Chishemanituu. Chiyawaau maak mwehch nihtaauchihchikan aschii chitishinaakusinaawaau. Maak ute chipaa chii ishi kanawaapahtenaawaau. Mwehch Chishemanituu uwaaskaahiikanim chitishinaakusinaawaau. 
1CO.3.10	Chishemanituu kaa ishi chishewaach miyutuutamuut nichii itikw chechii atushkuuk. Nichii ishi aapatisin maak muyaam an awen naashch kaa kaschihut e ushihtaat taanit che tehchikaapuuniyich waaskaahiikaniyuu. Ekw maak kutakach e ati chiishihtaatwaau aniyuu kaa ishi chihchi wiikaapuuhtaauch. Mikw maak misiwe anichii kaa ati aapatisiihkahtahkwaau aniyuu kaa ishi chihchi wiikaapuuhtaauch yaaitei kuiskw kata wii ishi wiikaapuuhtaauch aniyuu waaskaahiikaniyuu. 
1CO.3.11	Jesus Christ e ihtaayich ekut kaa uhchi wiikaapuuhtaat Chishemanituu uwaaskaahiikanim. Namui kutak aweyuuh e ihtaayich chika chii uhchi wiikaapuuhtaakanuuyuu uwaaskahiikanim. Wesh Chishemanituu shaash chii wiyeyihtam Jesus mikw e ihtaayich chechii uhchi wiikaapuutaakanuyich aniyuu waaskaahiikaniyuu. 
1CO.3.12	Kutakach awenichii ushaaushuuliyaanaapiskwa kata aapachiheuch maak waapishuuliyaanaapiskwa maak nanaahkuu e ishinaakusiyich asiniih e shuuliyaawiyich. Ekw kutakach mistikw kata aapachiheuch maak mashkushuuh kata aapachihtaauch. 
1CO.3.13	Misiwe maak awen chika nuukuhtaakanuuyuu taan nihaau e iteyihtaakuniyich utaapatisuwin wiyaaskunicheu chiishikaayiche. Wesh ishkuteyuu kata aapataniyuu e nituu chischeyihtaakuniyich taan nihaau e iteyihtaakuniyich awen utaapatisuwin. Ekut che uhchi chischeyihtaakuniyich taapwe meywaayikwe utaapatisuwin. 
1CO.3.14	Ekw maak aniyuu taan kaa ishi atushkuwaakwe awen Utipeyihchikeu ekaa wanaataniyiche, chika miyaakanuu utipahamaakusuwin. 
1CO.3.15	Ekw maak ishkwaateyiche namui chekwaayuu chika uhchi ayaau, aatuwii kiipaa chika pimaachihaakanuu wiya mwehch awen e chii shaapushkahk ishkuteyuu ekaa uhchi kaahchihtaakasut chika ishinaakusuu.
1CO.3.16	Namui aa chichischeyihtenaawaau mwehch Chishemanituu uchisheayimiheukamikw e ishinaakusiyekw, kaye maak Chishemanituu Utahchaahkwa e piihchishkaataakw. 
1CO.3.17	Awen maak wanaachihtaawaate Chishemanituu uchisheayimiheukamikuyuu, Chishemanituuh chika wanaachihiikuu. Wesh Chishemanituu uchisheayimiheukamikw payehkaniyuu, chiyawaau maak eukw Chishemanituu uchisheayimiheukamikw.
1CO.3.18	Ekaawii awen chika uhchi wii wiyeshihiitisuu. E ihtaakwe awen anit e tashiyekw e iteyihtamukwe naashch e chischeyihtahk chekwaayuu utah aschiihch ekush kata ishinaakusuu ekaa iipwaahkaat chechii uhchi kachehtaaweyihtahk. 
1CO.3.19	Wesh aniyuu e ishi kachehtaaweyihtahkwaau awenich utah aschiihch, chiishkwenaakun iteyihtam wiya Chishemanituu. Wesh itashteu Chishemanituu utayimuwinihch,
1CO.3.19	Chishemanituu aapachihtaaweu naapeuh ukachehtaaweyihtamuwiniyuu chechii uhchi chischeyihtamihaat taan e ishi chiishkwenaakuniyich ukachehtaaweyihtamuwiniyuu. 
1CO.3.20	Kaye maak itashteu Chishemanituu utayimuwinihch, “Utipeyihchikeu chischeyihtam ekaa chekwaayuu iteyihtaakuniyich aniyuu taan e ishi maamituneyihtamiyich aniyuu kaa kachehtaaweyihtamiitwaau utah aschiihch kaa ihtaayitwaauh.” 
1CO.3.21	Ekaawii maak awen kata uhchi maamihchihiikuu naapeuh, wesh misiwe awen Chishemanituu utaapachihaakanitutaakuu. Misiwe chekwaayuu Chishemanituu chichii miikuwaau chechii tipiyeusiiwekw. 
1CO.3.22	Niya Paul ekw maak Apollos, kaye Peter, Chishemanituu nichii pechi itishahukunaan chechii wiichihiitaahch. Misiwe uyuu aschiiyuu chichii pachishtinamaakuwaau, kaye chichii miikuwaau pimaatisiiwiniyuu kaye nipuwiniyuu. Uyuu anuhchiish mekwaach kaa ispayiyich kaye misiwe che ispayiyikwe anite niishtamihch chichii miikuwaau Chishemanituu chechii wiichihiikuwekw. 
1CO.3.23	Chiyawaau maak Christ e ihtaat chit ishi tipeyihtaakusinaawaau. Wiya maak Christ, Chishemanituuh e ihtaayich ishi tipeyihtaakusuu.
1CO.4.1	Christ utaapachihaakanh chipaa ishi kanawaapaminaan, anichii kaa miyaakanuutwaau che aashuu chiskutamaachetwaau aniyuu chekwaayuuh eshkw ekaa uhchi wiihtaakanuyikwaauh, aniyuuh Chishemanituuh e ihtaat kaa uhchipayiniyikwaauh. 
1CO.4.2	Peyakw chekwaayuu taapwe e ishi nituweyihtaakusitwaau chechii iteyihtaakusitwaau uchii uyuu kaa ishi miyaakanuutwaau chechii itaapatisitwaau eukw chechii cheshtinaateyihtaakusitwaau taapwe chechii ihtuutahkwaau taan e itashumikutwaau uchimaamuwaauh. 
1CO.4.3	Ekw maak an e ishinaakusuwaane maak ekaa an e ishinaakusuwaane, namui chichischeyihtenaawaau kaye namui kutak awen chischeyihtam. Namui mechim niya nichischeyihten. Taapaa mitun nipapaameyihtamihiikuun taan e iteyimikwe awen. 
1CO.4.4	Ekw maak e ishi chischeyimisuyaan niya, misiwe nichii ihtuuten an atushchewin kaa miikuyaan che ihtuutamaan. Mikw maak namui yaapach nicheshtinaateyihten misiwe kaa ihtuutamuwaane an nipaa ihtuuten. Utipeyihchikeu maak eukw che wiyaaskunit. 
1CO.4.5	Eukw maak uu uhchi ekaawii chika uhchi wiyaaskunen chekwaan eshkw ekaa utihchipayihch chechii wiyaaskunikanuuhch. Wiya Utipeyihchikeu mushe chika nuukuhtaau misiwe chekwaayuu kaa kaataakanuyich. Mechim aniyuu taan nihaau kaa iteyihtamiyich aweyuuh. Ekw maak misiwe awen che wiihtamaakut Chishemanituu e naheyihtamiyich aniyuu taan kaa ishi miyutuutahk.
1CO.4.6	Misiwe uu kaa pechi itweyaan niya nichii aayimuumisun kaye Apollos nichii aayimuumaau anit chechii uhchi chischeyihtamekw chiyawaau niichishaanitikw mikw taan e itashtech masinahiikanihch chechii ishi pimaatisiyekw. Wesh itashteu ekaa awen uste chechii iteyimaat peyakw aweyuu taan e iteyimaat kutak aweyuuh. 
1CO.4.7	Awen kaa miitaakw naashch chihchiwe chechii iteyimisuwekw. Namui aa Chishemanituu kuuhchi miikuwaau misiwe taan e ishi ayaawekw. Chishemanituu e chii miitaakw uyuuh miiwewinh namui ishinaakun chechii maamihchimuyekw muyaam ekaa wii uhchi miitaakw chechii ihtiyekw.
1CO.4.8	Mwehch shaash misiwe e ayaayekw taan chipaa ishi ayaanaawaau chititeyihtenaawaau. Kaye chititeyihtenaawaau naashch e weyuuch ayaayekw taan kaa ishi nuuhtepayiyekw miiwewinh. Chichisheuchimaaunaawaau aa, ekaa maak chisheuchimaawiyaahch niyaan. Kamaa taapwe chihchiwe chisheuchimaawiyekw ekw maak kaye niyaan nipaa chisheuchimaaunaan. 
1CO.4.9	Niya maak e iteyihtamaan Chishemanituu nichii ishihiikunaan niyaan apastalach kaa itapiyaahch maauch niihtaach chechii iteyihtaakusiyaahch ishpish wii chechii chisheuchimaawiyaahch. Namui mitun nichisteyihtaakusinaan. Muyaam naapeuch chipaa wiyaaskunaakanuuch che nipahaakanuutwaau ekun e ishinaakusiyaahch. Nichii ahiikunaan anit misiwe awen chechii naanaakachihiyimiht taan e ishi nanehkaateyimuhiikuyaahch. Taapishkun iinuuch kaye enchilich ninaanaakachihiikunaanich. 
1CO.4.10	Wesh aniyuu e atushkuwachiht Christ, eukw wehchi iteyimikuyaahch e chiishkweyaahch. Chiyawaau maak wii mwehch naashch e kachehtaaweyihtamekw chititeyimikunaawaau e atushkuwekw Christ. Niyaan apastalach naashch namui nisaapisiinaan, chiyawaau wii maak chisuuhkaatisiinaawaau chiyawaau. Nuuhkaatikunaan niyaan. Chiyawaau maak chichisteyimikunaawaau chiyawaau. 
1CO.4.11	Waawaach kaye mekwaach anuhchiish niyaanikutehch nisiiweyinaan. Niyaanikutehch nipaakutaahtenaan. Niyaanikutehch namui mitun chii ishinaakun nichekwaaniminaanh. Naashch niwii ihtuutaakunaan kaye maanh. Kaye namui ihtakun taanite chechii wiichiyaahch. 
1CO.4.12	Naashch mistahii nitaapatisinaan chechii pimaachihiisuyaahch. E wiihkwaasiyimihtwaau awenich, nitutamuwaanaanh Chishemanituuh chechii shaweyimikutwaau. Kaye niyenehkaachihiyiamihtwaauh awenich namui nichistutaanaanich. 
1CO.4.13	E maayeyimiyamihtwaau awenich e atushkaamachiht Christ, pehkaach nitayimihaanaanich e nishkweuhiichihtwaauh. Kaye maak anuhchiish mekwaach mwehch wepinaasun ekun e ihtuutaakuyaahch, niyaan maauch namui chekwaan nititeyimikunaanich awenich utah aschiihch.
1CO.4.14	Namui uu nititisinahiichen chechii pimaamishiyekw. Mikw chiwii ayaakwaamimitinaawaau uu wehchi itisinahamaan wesh misiwe chiyawaau nitawaashiimach kaa saachihiikwaau chititeyimitinaawaau. 
1CO.4.15	Aat maak naashch e mista mihchetitwaau anichii kaa chiskutamaataakuch e waawiihtamaataakuch taan che ishi pimaatisiiwekw e nuushuushkuumekw Christ. Niya e peyakushiyaan chichii wiihtamaatinaawaau miywaachimuwin. Ekw maak e ishinaakuhch mwehch niya e chii ati uhtaawiitutuuyekw Christ Jesus uhchi. 
1CO.4.16	Eukw maak wehchi naashch pukuseyimitakuch chechii chischinuwaapamiyekw. 
1CO.4.17	Eukw wehchii itishahuuk Timothy anite e itaawekw. Mwehch nikus Chishemanituu e chii pechi miit nititeyimaau, naashch nisaachihaau. Muush kuiskw ihtuu. Nitaweyimaau chechii chischisuumitaakw taan e ishi pimaatisiyuuch Christ ishi e ihtaayich kaye aniyuu e ishi chiskutamaacheuch misiwe chechii wiihtahk mekwesiinuu misiwe taanite e ati aihtaayitwaauh umaamuuayimihaauh.
1CO.4.18	Pasch anit e tashiyekw naashch chihchiwe chititeyimisunaawaau. Namui chika uhchi takushin chititeyiminaawaau. 
1CO.4.19	Mikw maak wiipach chika pechi nituwaapamitinawaau, Utipeyihchikeu nituweyimite chechii nituwaapamitakuch. Ekw maak che nituu chischeyimakwaau uchii chihchiwe kaa iteyimisutwaau taapwe kaa miikuwaakwenich Chishemanituuh suuhkaatisiiwiniyuu maak mikw sehchei e itwewaakwenich aniyuu taan e itwetwaau. 
1CO.4.20	Namui mikw chipaa uhchi ayimitutaakanuuyuu Chishemanituu uchisheuchimaawin, chipaa nuukuhtaakanuuyuu taan e ishpish suuhcheyihtaakuniyich. 
1CO.4.21	Iskutak pechi nituwaapamitakuche taan eukw e ishi nituweyihtamekw. Chinituweyiminaawaau aa chechii pechi tahkunamaan pishishtehiikan maak saachihiiwewin chechii petaayaan pehkaach chechii ihtuutaatakuch.
1CO.5.1	Nichii wiihtamaakun e ihtaat awen anit e ihtaayekw nitawiin e itaatisiit. Namui waawaach anichii ekaa kaa taapweyimaatwaau Chishemanituu chipaa uhchi ishi pimaatisiyuuch taan e ishi pimaatisiyich aniyuuh naapeuh. Nichii wiihtamaakun uhtaawiih wiichiskweuyuu e wiichimaat an naapeu. 
1CO.5.2	Naashch aa maak chihchiwe chititeyimisunaawaau. Teyakuch chipaa macheyihtenaawaau. Chipaa iichenaawaau an naapeu uyuu kaa ihtit anit uhchi e ihtaayekw. 
1CO.5.3	Aat eshkw ekaa ihtaayaan nete e ihtaayekw, naashch chichischisiitutaatinaawaau muyaam shaash e ihtaayaan nete e ihtaayekw ekun e iteyihtamaan. Shaash maak nichii wiyeyihten taan chipaa ihtuutawaakanuu an naapeu uyuu kaa ihtit, 
1CO.5.4	Utipeyihchikeu Jesus e chii pechi miit chechii ishi wiyeyihtamuch. Nishtuwiyekwe che ayimihaayekw, mwehch anit e ihtaayekw e ihtaayaan chika iteyihtaakun kaye maak Utipeyihchikeu Jesus usuuhkaatisiiwin chika ihtakuniyuu. 
1CO.5.5	Pachishtinaakw an naapeu anite machimanituu e ihtaayich chechii nishuuwanaachihtaakanuyich taan e ishi machi nituweyihtamuumakaniyich wiyaas. Ekw maak utahchaahkwa che pimaachihaakanuyich aniyuu e chiishikaayich pechi takushiniyichenh Utipeyihchikeuh Jesus.
1CO.5.6	Namui mitun ishinaakun chihchiwe chechii iteyimisuyekw. Chichischeyihtenaawaau apishiish uhpisikan e pachishtinikanuuch aaihkunaahch misiwe e ispichishtit an aaihkunaau uhpiyuu. 
1CO.5.7	Ekaawii pachishtinamukw machihtwaawin chechii ihtakuhch anit e ihtaayekw. Wesh mwehch uhpisikan iteyihtaakun machihtwaawin, eukw uyuu kaa ihtuutaakut aaihkunaau chechii uhpiit ekun maak mwehch e ihtuutaachemakahch machihtwaawin pimaatisiiwinihch. Namui chipaa uhchi ayaanaawaau machihtwaawin chipimaatisiiwiniwaahch wesh chichii wiihkuchihiikunaawaau machihtwaawinihch uhchi. Wesh Christ chimiyaaskaacheu maanishchaanishiminuu chii nipahaakanuu chiyaanuu uhchi chechii pimaachihuyihkw. 
1CO.5.8	Ekw maak kanuweyihtahtaau e chii pimaachihiikuyihkw. Wepinihtaau an weskach uhpisikan eukw machihtwaawin kaye maak misiwe taan e ishi maayaatahch. An maak e ishpish miyeyihtamuhkw e chii pimaachihiikuyihkw kuiskw ishi pimaatisiitaau nesht taapwewinihch ishi ayimitaau.
1CO.5.9	Chichii wiihtamaatinaawaau utah kaa masinahamaatakuch, ekaa chechii wiichewekuch anichii nitamukw kaa itaatisiitwaau. 
1CO.5.10	Namayeuch kiipaa wii anichii ekaa kaa taapwehtahkwaau kaa aayimuutamaatakuch an kaa ititakuch. Namayeuch kaye anichii kaa mushtenamaachetwaau chekwaayuuh kaye kaa kachemutitwaau maak anichii kaa nuuchiishtuwaatwaau manituuhkaan kaa aayimuumakwaau. Wesh an ekaa wii ihtaayihkw anit e itaatwaau anichii ekaa kaa taapwehtahkwaau, paatish tekash chipaa iichesinaanuu uu aschii wesh misiwe utah waaskaa e ihtaayihkw ihtaauch uchii. 
1CO.5.11	Miin maak peyakwaau nika masinahen cheshtinaash chechii nisituhtamekw awenich kaa aayimuumakwaau. Ekaawii wiichewaakanikw awen e itwet e taapweyimaat Jesus, misiwe nanaahkuu wiinisuwinihch e ishi pimaatisiikwe, e mushtenamaachekwe chekwaayuuh kaye maak e nuuchiishtuwaakwe manituuhkaanh kaye maak nitamukw e itaachimaakwe aweyuuh, maak e wiihchipekwe maak e wiihchi kechemutikwe. Ekaawii mechim wiich miichisumaahk awen uyuu e itaatisiit. 
1CO.5.12	Namayeu niya nipaa wiyaaskunaauch anichii ekaa kaa taapwehtahkwaau. Namui aa mikw anichii chiyaanuu chiichishaanuuch kaa taapwehtahkwaau chipaa uhchi wiyaaskunaanuuch. 
1CO.5.13	Chishemanituu eukw weyaaskunaat aniyuuh ekaa kaa taapwehtamiyich. Itashteu anite Chishemanituu utayimuwinihch, “Iichenaahkw an naapeu kaa machaatisiit anit e ihtaayekw kaa ihtaat.”
1CO.6.1	E ihtakuniyikwe e iteyimat e chii ishi wanituutaask chiichishaan namui wii ekaa kweskaatisiit wiyaaskunichesuu chipaa uhchi ituhtatuwaau chechii waweshihtwaataakw aniyuu. Teyakuch kaa taapwehtahkwaauh e ihtaatwaau ituhtataah. 
1CO.6.2	Namui aa chichischeyihtenaawaau kaa taapwehtahkwaau eshkw anite niishtamihch che wiyaaskunaatwaau misiwe aweyuuh utah aschiihch kaa ihtaayich. Chiishpin maak che wiyaaskunichewekwe utah aschiihch eshkw anite niishtamihch, namui aa waawaach chichii ihtinaawaau chechii nihiipayihtaatuyekw chekwaan naashch ekaa wiyaahpacheyihtaakuhch taan e ishi mamachipayekw anit e ihtaayekw. 
1CO.6.3	Kaye namui aa chichischeyihtenaawaau, waawaach enchilich che wiyaaskunahkwaau. Ekw maak an waawaach enchilich che wiyaaskunahkwaau etituu chipaa chischeyihtenaanuu taan che ishi nihiipayihtaayihkw aniyuuh chekwaayuuh ati wehchi machipayinaanuuhch mekwaach utah aschiihch e pimaatisiihkw. 
1CO.6.4	Ekw maak taapwe wenituutaaskwe chiichishaan namui chipaa uhchi ituhtahaau wiyaaskunichesuu e ihtaayich chechii wiyaaskunikut. Wesh wiyaaskunichesuuch taapaa ayaauch uchimaawiniyuu anite umaamuuayimihaauh e ihtaayich. 
1CO.6.5	Namui aa chimamahteyimunaawaau uu e ihtiyekw. Namui aa mechim ihtaau peyakw wiichishaanimaau anit e tashiyekw e kachehtaaweyihtahk chechii wiichihiitaakw taan chechii ishi nihiipayihtaatuwekw taan e ishi mamachipayihkahtaatuwekw. 
1CO.6.6	Teyakuch wiyaaskunicheukamikuhch e ituhtahaat awen wiichishaan chechii wiyaaskunikuyich ekaa kaa taapwehtamiyich wiyaaskunichesuu.
1CO.6.7	Uu e ihtiyekw nuukun mitun e wanipayekw. Uste chipaa miywaau chechii wanituutaakuyekw maak chechii chimutamaakuyekw, ishpish wii chechii wanituutuwekw chiichishaanawaau wiyaaskunicheukamikuhch e piihtakahekw. 
1CO.6.8	Maau teyakuch e ihtiyekw. Chiwanituutaatunaawaau kaye chichimutamaatunaawaau, e wiichishaanihtuyekw an kaa ihtiyekw. 
1CO.6.9	Ekaawii wiyeshihiisukw. Chichischeyihtenaawaache anichii awenich kaa machaatisiitwaau namui chika uhchi miikuuch Chishemanituu anite uchimaawiniihch chechii ihtaatwaau. Maak anichii awenich misiwe wiinisuwinihch kaa ishi pimaatisiitwaau, kaye anichii kaa nuuchiishtuwaatwaau manituuhkaan, kaye anichii kaa wanituutuwaatwaau uwiichimaakanawaauh kaye anichii kaa chiishiihkuwaakanuutwaau naapeuch e wiihpemaakanuutwaau kaye maak anichii naapeuch kaa wiihpemitutwaau, kaye iskweuch kaa wiihpemitutwaau. 
1CO.6.10	Kaye maak anichii kaa kachemutitwaau, nesht anichii muush kaa mushteneyihtahkwaau chekwaayuuh, anichii kaa wiihchipetwaau, nesht anichii nitamukw kaa itaachimaatwaau kutak aweyuuh, kaye maak kaa chimutitwaau, namui waachi peyakw uchii chika uhchi aanische ayaauch Chishemanituu uchisheuchimaawiniyuu. 
1CO.6.11	Pasch anit e tashiyekw ekun kaa chii ishi pimaatisiyekw. Mikw maak shaash chichii chishtaapawiikunaawaau, chichii payehchihiikunaawaau, kaye chichii kuiskunaakuhiikunaawaau Utipeyihchikeu Jesus Christ utishinihkaasuwinihch neshta Chishemanituu Utahchaahkuhch ishi.
1CO.6.12	Mikw maak eshkw chika chii ihtaau awen anite e ihtaayekw e pechi iishit, “Kuiskw nitihtin nititeyihten mikw waa ihtiyaan e ihtiyaan e kweskaatisiyaan.” Ehe, taapwe. Mikw maak namui misiwe chekwaan e ihtiyin chika uhchi wiichihiikun. E itwewane mikw waa ihtiyaan nika chii ihtin wii chischeyihta ekaa chekwaan chipaa uhchi pachishtinen chechii tipeyimikuyin. 
1CO.6.13	Nika chii itikw awen, “Chii ushihtaakanuu miichim mitaahch chechii ihtakuhch. Ekw utai kaa ishihtaakanuuhch chechii utinichemakahch miichim.” Taapwe kiipaa. Mikw maak taapishkun uyuuh kata wanaachihtaau Chishemanituu. Taapaa wiinisuwinihch chipaa uhchi ishi aapachihtaanaanuu chiiyuunuuh. Utipeyihchikeu e atushkuukw chipaa itaapachihtaanaanuu wesh wiya tipeyihtam chiiyuunuu. 
1CO.6.14	Chishemanituu chii wanishkaaneu Utipeyihchikeu Jesus nipuwinihch usuuhkaatisiiwinihch uhchi. Ekun maak mwehch kaye chiyaanuu che ishi wanishkaanihtahk nipuwinihch uhchi.
1CO.6.15	Namui aa chichischeyihtenaawaau uyuuh chiiyuunuuh Christ e ihtaat e ishi tipeyihtaakuhkwaauh. Eukw uu che uhchi ekaa wiiskaat aapachihtaayaan niyuu chechii wiihpemak ishkwesh kaa chiishiihkuwaakanuut e wiihpemaakanuut. 
1CO.6.16	Namui aa chichischeyihtenaawaau naapeu e wiihpemaat ishkwesha kaa chiishiihkuwaakanuyich e wiihpemaakanuyich, mwehch peyakw miiyuu ishinaakusuuch. Masinahiikan itashteu, “Iskweu ekw maak naapeu e wiihpemitutwaau, peyakw miiyuu ishinaakusuuch.” 
1CO.6.17	Ekw maak awen e wiichewaat Utipeyihchikeu, peyakw ahchaahkw ishinaakusuuch.
1CO.6.18	Ushimututamukw wiinisuu pimaatisiiwin. Kutak machituutamuwinh namui wiyesh ihtuutaachemakanh miiyuuhch. Wiinisuwinihch e ishi pimaatisiit awen wiya tipiiwe wiiyuu wanituutam. 
1CO.6.19	Kaye maak namui aa chichischeyihtenaawaau Kaa payehchisiit Ahchaahkw e utayimiheukamikut chiiyuuwaauh. Eukw uyuuh Ahchaahkwa Chishemanituu kaa miitaakw. Namui chii chitipiyeusiin chiiyuu. Chishemanituu tipiweusiyu chiiyuuyuu. 
1CO.6.20	Wesh chekwaayuu chii ishi tipahiicheu chechii ayaausk. Aapachihtaa chiiyuu Chishemanituu chechii chisteyihtaakuhiit.
1CO.7.1	Ekw maak che nishkweushihiitakuch taan kaa ishi aayimuutamekw utah kaa pechi masinahamuuyekw. Chichii itwenaawaau e miywaashiyich naapeu ekaa chechii pischeyimaat iskweuh. 
1CO.7.2	E mishaach maak kakwechihiiwewin chechii wiinisuu pimaatisiinaanuuhch, misiwe naapeu tipiiwe chipaa wiichiskweuu, kaye maak iskweu tipiiwe chipaa unaapemuu. 
1CO.7.3	Naapeu chipaa ishi pischeyimeu wiichiskweu aniyuu e ishi nitaweyihtaakusit chechii ihtit. Kaye maak iskweu ekun chipaa ihtuutuweu unaapem. 
1CO.7.4	Wesh iskweu kaa unaapemit, namui mikw wiya tipeyihtam wiiyuu. Eyuu unaapemh tipeyihtamiyuu. Ekun maak kaye naapeu, namui mikw wiya tipeyihtam wiiyuu. Eyuu wiichiskweu tipeyihtamiyuuh. 
1CO.7.5	Namui chipaa uhchi ihtinaawaau ekaa chechii pischeyimituyekw. Mikw kiipaa niyaakan taapishkun ishi wiyeyihtamekwe weipishchiish ekaa chechii pischeyimituyekw mikw chechii ayimihaayekw. Ekw maak iskutak utihchipayihche anit kaa itweyekw che ishpish ekaa pischeyimituyekw ekw miin chipaa chii pischeyimitunaawaau. Wesh siipiiwesiyekwe namui chika uhchi shaakuuchihiikuwaau machimanituu nitamukw chechii ihtuwekw. 
1CO.7.6	Ekun kiipaa chechii ihtiyekw uu wii ihtiyekwe. Namui chititashumitinaawaau yaaitei uu chechii ihtiyekw mikw chiwii ititinaawaau e pachishtinitakuch uu chechii ihtuutamekw. 
1CO.7.7	Uste maak nipaa miyeyihten misiwe awen ishinaakusit niya taan e ishinaakusiyaan. Misiwe awen tipiiwe ayaau miiwewiniyuu Chishemanituuh e chii miikut, misiwe awen aahchiiuh ishinaakuniyuu taan kaa ishi miyaakanuut e ishinaakuniyich kutak aweyuuh kaa miyaakanuyich.
1CO.7.8	Ekw anichii ekaa kaa niipuutwaau kaye anichii kaa peyakutwaau niwii itaauch. Uste miywaau ekaa miin chechii niipuuyekw muyaam niya taan e ishinaakusiyaan. 
1CO.7.9	Mikw maak e iteyihtamukwe awen e aayimihiikut ekaa niipuut uste miywaayuu chechii niipuut. Uste miywaayuu chechii niipuut awen ishpish wii chechii mushteneyihtahkw nitamukw chechii ihtit.
1CO.7.10	Ekw anichii kaa niipuutwaau che wiihtamuukwaau taan chipaa ihtuuch. Utipeyihchikeu itashuweu uyuu, namayeu niya uu kaa itweyaan. Namui chipaa uhchi nakateu iskweu unaapemh. 
1CO.7.11	Uyuu ihtite iskweu, ekush ekaa miin chika uhchi niipuu. Maak kaau chipaa nituu wiichimeu aniyuuh unaapem. Ekw naapeu namui chipaa uhchi wepineu wiichiskeu.
1CO.7.12	Ekw maak kutakach awenich che ayimihiikwaau. Uu maak che ishi aayimuutamaan anuhchiish namayeu Utipeyihchikeu kaa itashuwet. Niya uu e iteyihtamaan chipaa ihtinaawaau. E ihtaakwe chiichishaanuu e taapwehtahk wiichiskweu maak ekaa taapwehtamiyich namui chipaa uhchi wepineu aniyuu yaapach waa wiichimikuukwe. 
1CO.7.13	Maak iskweu e taapwehtahk ekaa maak taapwehtamiyich unaapem, naheyihtamiyichen maak yaapach chechii wiichimikut namui chipaa uhchi wepineu. 
1CO.7.14	Wesh naapeu ekaa kaa taapwehtahk payehchihiikuu wiichiskweuh aniyuu uhchi e taapwehtamiyich. Kaye maak iskweu ekaa kaa taapwehtahk payehchihiikuu aniyuuh uhchi e taapwehtamiyich unaapem. Ekaa maak tiyaapwemakanikwe uu kaa itweyaan kiipaa mwehch ekaa payehchisiitwaau chipaa ishi kanawaapameu Chishemanituu chitawaashiimuwauh. Anuhchiish maak e payehchisiyich chitawaashiimh ishi kanawaapameu Chishemanituu. 
1CO.7.15	Waa wepinaakwe maak uwiichimaakan an awen ekaa kaa taapwehtahk ekun kiipaa che ishinaakuniyich. Uu maak ispayihche, an chiichishaanuu maak chiichishaaniskweminuu kaa taapwehtahk chika chii pachishtineu chechii nakatikut aniyuuh uwiichimaakan. Wesh Chishemanituu chinitaweyimikunuu chiyaameyihtamuwinihch chechii ishi pimaatisiyuuhkw. 
1CO.7.16	Chiya iskweu kaa taapweyimat Jesus, maaskuuch kata chii ishinaakun chechii pimaachihut chinaapem chii uhchi, kaye maak chiya naapeu kaa taapweyimat Jesus, kata chii ishinaakuniyuu chechii pimaachihut chiichiskweu chiya uhchi.
1CO.7.17	Misiwe awen chipaa ishi pimaatisiyuu taan kaa ishi miyaakanuut chechii ishi pimaatisiit, aniyuu kiipaa kaa ishi wiyaapamikut Chishemanituuh che ishi pimaatisiikupane. Eukw uyuu e ishi siihchimakwaau chechii ishi nanaakatuweyihtahkwaau misiwe umaamuuayimihaauch. 
1CO.7.18	Muyaam naapeu kaa chischinuwaachishwaakanuukwe wiiyuuhch, namui chipaa uhchi iteyihtaakusuu aniyuu taan e iteyihtaakusiyich ekaa kaa chischinuwaachishwaakanuwiitwaauh. Kaye maak naapeu ekaa kaa chischinuwaachishwaakanuut iskutak maak e kweskaatisiit, namui chipaa uhchi wii chischinuwaachishukusiyuu. 
1CO.7.19	Namui chekwaan iteyihtam Chishemanituu kaa chischinuwaachishwaakanuwiikwenh naapeuh maak ekaa uhchi chischinuwaachishwaakanuwiikwenh. An chekwaan chihchiwe e iteyihtaakuhch eukuu chechii nanihiihtaakanuyikwaauh Chishemanituu ukacheskwewinh. 
1CO.7.20	Misiwe awen ekun yaapach chipaa ishi pimaatisiyuu taan kaa ishihtaayich Chishemanituuh upimaatisiiwin eshkw ekaa uhchi pimaachihut. 
1CO.7.21	Aapachihaakan kaa itaapachihiikuwane iskutak kaa pimaachihuyin ekaawii wiyesh iteyihta. Mikw maak miyupayihche ekaa ekw chechii utaapachihaakanitutaakuyin kiipaa chechii utinaman an ishi nihiipayihche. 
1CO.7.22	Wesh an awen kaa utaapachihaakanitutuuwaakanuut iskutak kaa pimaachihiikut Utipeyihchikeuh, kaa tipeyimisut ishi kanawaapamikuu Utipeyihchikeuh, ekw an awen wiya kaa tipeyimisut kaa pimaachihaakanuut eukun an Christ wetaapachihaakanitutaakut. 
1CO.7.23	Mistahii chii ispitikuu Christ wiya chechii tipeyimisk. Ekaawii maak pachishtin naapeu chechii tipeyimisk. 
1CO.7.24	Ekw maak niichishaanitikw, ekun yaapach chipaa ishi pimaatisiyuu awen taan kaa ishihtaayich Chishemanituuh upimaatisiiwin eshkw ekaa uhchi pimaachihut Chishemanituuh e wiichewaat.
1CO.7.25	Ekw maak anichii uschiniichuuch ekaa kaa uwiichimaakanitwaau waa ayimihiikwaau. Uu maak che ishi wiihtamaatakuch namui Utipeyihchikeu uhchi itashuweu. Niya ekun e iteyihtamaan chipaa miywaau ihtiyekw uu che ititakuch. Nitepicheyihtaakusin maak chechii taapweucheyimiyekw wesh Chishemanituu nichii chistimaacheyimikw. 
1CO.7.26	Anuhchiish kiipaa e ishpish mistahii aayimuhunaanuuhch uste chipaa miywaayuu awen ekaa kaa niipuut ekaa chechii niipuut, maak anichii kaa niipuutwaau ekaa chechii nakatitutwaau. 
1CO.7.27	Shaash maak kaa niipuuwane, ekaawii kuchihtaa chechii piikunaman chiwiichihtuwin. Ekaa maak naapuuwane, namui wiyesh iin ekaa kuchihtaayine chechii niipuuyin. 
1CO.7.28	Mikw maak niipuuyine namui chimachituuten. Kaye maak ishkwesh niipuute namui machituutam. Mikw maak anichii kaa niipuutwaau chika ihtakuniyuu che ishi aayimuhutwaau. Uste maak nipaa miyeyihten ekaa uu ishi aayimuhuyekw. 
1CO.7.29	Niichishaanitikw, maau netaweyimitakuch chechii chischeyihtamekw. Namui naashch shaash tawaau anit chechii atushkuwaakanuut Utipeyihchikeu. Anichii maak kaa ihtaayich wiichiskweuwaau ekaawii chika uhchi utamihiikuuch aniyuu e niipuutwaau chechii ihtitwaau taan aniyuuh chihchiwe e ishi nituweyihtaakusitwaau chechii ihtitwaau eukw chechii atushkuwaatwaau Utipeyihchikeuh. 
1CO.7.30	Anichii kaa misimeyihtahkwaau ekaawii chika uhchi utamihiikuuch aniyuu e misimeyihtahkwaau e wii atushkuwaatwaau Utipeyihchikeuh. Anichii kaa muuchicheyihtahkwaau ekaawii chika uhchi utamihiikuuch aniyuu e muuchicheyihtahkwaau. Ekw anichii kaa utinaasutwaau ekaa wesaa chihchiwe chika uhchi iteyihtamihiikuuch aniyuuh chekwaayuu kaa utinahkwaau. E misimeyihtahk awen maak e muuchicheyihtahk maak e weyuuchihtaat chekwaayuuh namui chipaa uhchi chipishkaakuu uyuuh e wii atushkuwaat Chishemanituuh. 
1CO.7.31	Anichii kaa uhtaapachihutwaau taan e itaapatisinaanuyich utah aschiihch anit chechii uhchi pimaachihiisutwaau ekaawii chika uhchi utamihiikuuch e atushkuwaatwaau Utipeyihchikeuh wesh uu aschii kaye taan e iteyihtaakuhch chika miyaaupayuu.
1CO.7.32	Uu misiwe nititwen ekaa nitaweyimitakuch chechii aayimeyihtamekw. Ekaa niipuut naapeu, uste iteyihtamihiikuu taan e ishi nitaweyimikut Chishemanituu chechii ihtit. 
1CO.7.33	Ekw maak naapeu e niipuut muush maamituneyihtam taanite chechii ishi nanihiiwehaat wiichiskweu. 
1CO.7.34	Niishuyich ihtakuniyuu waa ishi nanihiiwehiiwet, wii ihtuutam taan e itashumikut Chishemanituu eyuu maak wiichiskweu wii nanaakatuweyimeu. Ekw maak iskweu maak ishkwesh ekaa niipuut uste iteyihtamihiikuu Chishemanituu chechii nanihiiwehaat, tekash wii payehtisiyuu wiiyuuhch kaye utahchaahkuhch. Ekw maak an iskweu kaa niipuut aschiiyuu pimaatisiiwiniyuu naashch maamituneyihtamihiikuu unaapem e wii nanihiiwehaat. 
1CO.7.35	Namui nititwen uu chechii waawiishumitakuch, nititwen uu chechii wiichihiitakuch chechii ishi pimaatisiyekw e nanihiihtuwekw Utipeyihchikeu nesht ekaa chechii utamihiikuyekw chekwaan e atushkuwekw. 
1CO.7.36	E ihtaakwe naapesh ekw maak ishkwesh e chii niskumutwaau chechii niipuuhaakanuutwaau, an maak naapesh ekaa wii maayeyimaate aniyuu ishkwesha eshkw ekaa niipuutwaau uste kata miywaayuu wiipach chechii niipuutwaau. Namui chika uhchi machituutamuch wiipach niipuutwaawenich. 
1CO.7.37	Ekw maak naapesh wiya tipiiwe kaa ishi wiyeyihtamukwe ekaa che uhchi niipuut kaye mitun kaa wiyeyihtamukwe ekaa nitamukw che uhchi ihtit, mitun shaash e chii wiyeyihtahk taan che ihtit ekush ekaa kata uhchi siihchimaakanuu chechii niipuut. 
1CO.7.38	Namui wiyesh iiniyuu naapeu e wii niipuut chechii niipuut, mikw maak uste miyupayiyuu an naapeu ekaa kaa wii niipuut. 
1CO.7.39	E niipuut iskweu namui iteyihtaakusuu chechii wiichimaat kutak naapeu eshkw e pimaatisiyich unaapem. Mikw maak nipiichen unaapemh chika chii wiichimeu mikw e ishinaakusiyich naapeu e kweskaatisiikwen. 
1CO.7.40	Niya maak wii e iteyihtamaan uste chipaa miyeyihtam ekaa miin niipuut iskweu e peyakut. Namui chiwii wiishuwaatitinaawaau mikw maak ekun e iteyihtamaan chipaa ishi miywaau ihtiyekw kaye maak nititeyihten e ayaaumach Chishemanituu Utahchaahkwa uu kaa itweyaan.
1CO.8.1	Ekw maak che aayimuutamaatakuch taan chipaa ishi kanawaapahtaakanuu miichim manituuhkaanich e chii pachishtinamuwaakanuutwaau. Iinaanuu misiwe awen e ayaat chischeyihtamuwiniyuu. Ihtuutaakuu maak awen chischeyihtamuwiniyuu chihchiwe chechii iteyimisut. Mikw maak awen kaa ayaat saachihiiwewiniyuu ihtuutuweu kutak aweyuuh chechii suuhchikaapuyich. 
1CO.8.2	Ekw maak e iteyihtamukwe awen naashch mistahii e chischeyihtahk chekwaayuu, nuukuhtaau eshkw ekaa chischeyihtahk taan chipaa ishi chischeyihtam. 
1CO.8.3	An awen kaa saachihaat Chishemanituu eukw uu chescheyimikut Chishemanituu. 
1CO.8.4	Ekw maak waa aayimuutamaan e miichinaanuuhch miichim manituuhkaanich e chii pachishtinamuwaakanuutwaau. Chiwaapamaanuuch manituuhkaanich mikw maak chichischeyihtenaanuu ekaa mitun wiyesh iteyihtaakusitwaau. Kaye maak chichischeyihtenaanuu ekaa ihtaat kutak awen e Chishemanituut, mikw Chishemanituu. 
1CO.8.5	Aat e iteyihtahkwaau awenich e mihchetiyich Chishemanituuh utah aschiihch neshta kihchikiishikuhch kaye maak misiwe e pimaatisiyich, 
1CO.8.6	chichischeyihtenaanuu wii chiyaanuu mikw e peyakushit Chishemanituu an wehtaawiimaaut, an misiwe chekwaayuu kaa usihtaat. Misiwe chekwaan Chishemanituu e ihtaat uhchipayuu, kaye maak eukuu pemaatisiistuuhkw. Kaye maak mikw peyakushuu Utipeyihchikeu, eukuu Jesus Christ. Wiya uhchi wehchii ihtakuhch misiwe chekwaan kaa ushihtaakanuuhch, kaye maak wiya uhchi wehchi ayaayihkw pimaatisiiwin. 
1CO.8.7	Mikw maak namui misiwe awen chischeyihtam e taapwemakaniyich uyuu. Pasch awenich iteyihtamuch mwehch manituuhkaanh e nuuchiishtuwaatwaau e ishinaakusitwaau e miichitwaau machishtawehamaawiniyuu manituuhkaanh e chii pachishtinamuwaakanuyich. Wehchipayuu chechii iteyihtahkwaau uyuu wesh namui yaaichikaapuuch taapwehtamuwinihch. 
1CO.8.8	Namui miichim chika uhchi ihtuutaakunaanuu uste chechii iteyihtaakusiihkw Chishemanituu ishi e ihtaat. Namui uste chika uhchi iteyihtaakusinaanuu aat miichiihkwe kaye namui niihtaach chika uhchi iteyihtaakusinaanuu aat ekaa miichiihkwe. 
1CO.8.9	Yaakwaamiih maak. An e ishinaakuhch chechii wiyeyihtamaasuyin chiya taan che ihtiyin ekaawii chika uhchi ihtuutaakuu kutak awen eshkw ekaa kaa yaaichikaapuut taapwehtamuwinihch chechii machituutahkw. 
1CO.8.10	Taan maak che ihtit awen ekaa kaa yaaichikaapuut taapwehtamuwinihch waapamiske e miichisuut anite manituuhkaan ayimiheukamikuhch, e iteyimisk maak e ayaawat chischeyihtamuwiniyuu. Namui aa chiya chika uhchi ihtuutuwaau miichite aniyuu miichimiyuu maanituuhkaanh kaa pachishtinamuwaakanuyich. 
1CO.8.11	Wesh mikw ishi ihtuutamane chiya taan e ishi chischeyihtaman chekwaan ekaa maak maamituneyimate an chiichishaan ekaa kaa yaaichikaapuut, chika chii ishinaakun chechii wanaachihtaawat utaapwehtamuwin. Chischisih maa kaye wiya e chii nipistamaakut Christ. 
1CO.8.12	Wanituutuute maak chiichishaan kaye wanaachihtaawate utaapwehtamuwin Christ chiwanituutuwaau. 
1CO.8.13	Ekw maak, miichiyaane miichim manituuhkaan e chii pachishtinamuwaakanuut ihtuutaakute maak niichishaan chechii wanituutahkw aniyuu e ihtuuch, namui miin wiiskaat nika uhchi miichin an miichim che ihtuutaakuukwe niichishaan chechii pahchishihk.
1CO.9.1	Namui chekwaan nitipeyimikuun. Apastal taapwe niya. Jesus Chitipeyihchikeminuu nichii pechi nuukushiishtaakw. Kaye maak niya chichii wiihtamaatinaawaau miywaachimuwin ati kaa uhchi taapweyimekw Christ. Chiyawaau e ihtaayekw ekut wehchi nuukuhch taapwe e atushkuuk Utipeyihchikeu. 
1CO.9.2	Aat kutakach ekaa apastal iteyimitwaawenich, apastal chipaa iteyiminaawaau chiyawaau. An maak e ishi pimaatisiistuwekw Utipeyihchikeu ekut wehchi nuukuhch taapwe apastal e ihtaayaan. 
1CO.9.3	E pechi kakwechimitwaau awenich chechii nuukuhtaauch taapwe apastal e itaapatisuwaauche, maauyuu e ishi nishkweushihiikwaau. 
1CO.9.4	Namui aa maak ishinaakun kaye niyaan chechii ashamikuyaahch kaye maak chechii minihiikuyaahch an e itaapatisiyaahch. 
1CO.9.5	Namui aa maak nipaa chii niipuun kaye niya ekw maak nipaa papaa ayaawaau niichiskweu e waawiihtamaan miywaachimuwin. Ekun e ihtitwaau anichii kutakach apastalach kaye Utipeyihchikeu wiichishaanh kaye maak Peter ekun e ihtit. 
1CO.9.6	Mikw aa niyaan Barnabas e niishiyaahch iteyihtaakun chechii aapatisiyaahch chechii uhchi pimaachihiisuyaahch. 
1CO.9.7	Namui awen sehchei shimaakanishuu aapatisuu. Yaaitei tipahamuwaakanuu aniyuu e itaapatisit. Kaye maak awen kaa nihtaauchihchet namui aa miichuu aniyuuh kaa nihtaauchihtaat. Namui kaye awen naanaakachiheu maanishchaanisha, ekaa chechii uhchi uhtaapachihut uchuuchuusinaapuumiyuuh.
1CO.9.8	Namui nititwen uu mikw an e waapahtamaan e ihtinaanuuhch. Wesh ekun e ishi aayimuutech kaye anite wiishuwewinihch. 
1CO.9.9	Maau e itashteyich Moses uwiishuwewinihch, “Namui chipaa uhchi chikamuhtaawaan chiputenewaapahkaachikaniyuu naapemistus utuunihch ekaa chechii miichisut mekwaach e aapachihiit.” Namui mikw mistusa maamituneyimeu Chishemanituu wehchi itwet uyuu. 
1CO.9.10	Misiwe aweyuuh kaa aapatisiyich aayimuumeu muyaam aniyuuh aweyuuh kaa piikushkamikahiicheyich chechii ati nihtaauchicheyich ekw maak aniyuu kaa maamuushtinamiyich nihtaauchihchikanh iskutak kaa chiishi nihtaauchiniyikwaauh. Ishinaakuniyuu maak taapishkun anichii chechii uhchi miichisutwaau aniyuu kaa ishi nihtaauchihchetwaau. 
1CO.9.11	Ekw maak anit kaa wiihtamaataahch miywaachimuwin muyaam e nihtaauchihcheyaahch chii ishinaakun, chimiyunihtaauchinaawaau maak taapwehtamuwinihch ishi. Mistahii aa maak ishinaakun e kakwechimitaahch chechii miyaahch taan e ishi nitaweyihtamaahch. 
1CO.9.12	Namui wiyesh chititeyihtenaawaau kutakach awenich e pimaachihekuch. Etituu maak iteyihtaakun niyaan chechii pimaachihiyaahch. Aat e iteyihtaakuhch chechii nitutamaataahch chechii wiichihiyiaahch namui yaapach kuuhchi kakwechimitinaan. Ekw maak niyaan pemipayihiisuyaahch wesh taapaa ninitaweyihtenaan chekwaan chechii chipishkaakuyaahch e wii waawiihtamaahch miywaachimuwin. 
1CO.9.13	Chichischeyihtenaawaau anichii kaa aapatisitwaau anite ayimiheukamikuhch e ashamaakanuutwaau aniyuu miichimiyuu kaa petaakanuyich anite ayimiheukamikuhch aniyuu kaa pahkwenamuwaakanuyich Chishemanituu. Kaye anichii kaa aapatisitwaau ati e ihtakuniyich aniyuu pachishtinicheunaapiskuyuu awesiisa kaa chii machishtawehamaanuyich, ekut kaye wiyawaau wehchi ashamaakanuutwaau aniyuu wiyaasiyuu kaa machishtawehamaanuyich. 
1CO.9.14	Ekun maak mwehch kaa itwet Utipeyihchikeu che ihtuutawaakanuyich aniyuuh kaa waawiihtamiyich miywaachimuwiniyuu. Chii itashuweu chechii miyaakanuyich chekwaayuu chechii uhchi pimaachihiisuyich.
1CO.9.15	Aat maak e ishinaakuhch chechii tipahamaakuyaan namui kuuhchi ititinaawaau chechii tipahamuuyew. Kaye maak namui chimasinahamaatinaawaau chechii ititakuch chechii tipahamuuyekw. Nititeyihten uste chipaa miywaau chechii nipiyaan ishpish wii chechii ititakuch chechii tipahamuuyekw. Wesh nimiyeyihten e waawiihtamaatakuch miywaachimuwin ekaa tipahamuuyekw. 
1CO.9.16	Namui maak ishinaakun chechii mamahtisiyaan e kacheskweyaan e waawiihtamaan miywaachimuwin. Wesh ekun kaa itashumikuyaan chechii ihtiyaan. Chika ihtakun wesin che ishi aahkwaach machipayaan ekaa waawiihtamaane miywaachimuwin. 
1CO.9.17	Niya chii iteyihtamuwaapaane chechii waawiihtamaan miywaachimuwin, kiipaa nipaa pukuseyihten chechii tipahamaakuyaan. Mikw maak Chishemanituu wiya nichii miikw uyuu chechii ishi aapatisiihkahtamuch miywaachimuwiniyuu eukw maak uu wehchi waawiihtamaan. 
1CO.9.18	Chekw tipahamaakusiiwin maak maayikuyaan. An sehchei e kacheskweyaan e waawiihtamaan miywaachimuwin eukun an nitipahamaakusiiwin. Aat e iteyihtaakuhch chechii nitutamaatakuch chechii pimaachihiyekw e waawiihtamaan miywaachimuwin namui chikakwechimitinaawaau chechii wiichihiyekw.
1CO.9.19	Namui chekwaan nimamechiminikuun wesh namui awen nuutaapachihaakanitutaakw. Mikw maak yaapach niya tipiiwe nichii wiyeyihten misiwe awen che wii atushkuuk. Ekw maak mihchetu awen che ihtuutuuk chechii taapwehtahk miywaachimuwiniyuu. 
1CO.9.20	Anite Jewa kaa itiskaanesitwaau iinuuch e ihtaatwaau e ihtaayaan, mwehch Jewa iinuu nititeyihtaakuhiisun. Naashch yaakwaau nanaakatuweyihtamuch wiishuwewiniyuu kaye niya maak ekun e ihtiyaan aat ekaa maahchikwaapihkaatikuyaan an wiishuwewin. Uu maak nitihtin chechii wiichihiikwaau anichii kaa iteyihtahkwaau chechii pimaachihutwaau e nanihiihtahkwaau wiishuwewiniyuu. Niwii wiichihaauch chechii taapweyimaatwaau Jesus. 
1CO.9.21	Ekw maak iskutak e ihtaayaan anite anichii ekaa Jewa kaa itiskaanesitwaau e ihtaatwaau, muyaam ekaa Jewa itiskaanesiyaan nititahiisun e wii ihtuutuukwaau kaye wiyawaau chechii taapweyimaatwaau Christ. Chischeyihtam Chishemanituu e nanihiihtamaan wiishuwewin, aniyuu wiishuwewiniyuu Christ kaa pechi miit eukun an nenahiihtamaan. 
1CO.9.22	Kaye maak e ihtaayaanh anite e ihtaatwaau anichii ekaa naashch kaa suuhchikaapuutwaau utaapwehtamuwiniwaahch ekun kaye niya e iteyihtaakuhiisuyaan. Uyuu nitihtiwaan chechii wiichihiikwaau etituu chechii suuhchikaapuutwaau e taapwehtahkwaau. Mikw taan e iteyihtaakusitwaau awenichii e kacheschimakwaau ekun e iteyihtaakuhiisuyaan. Mikw taan che ishi nihiipayikwe chechii ishi wiichihiikwaau ekun che ishi wiichihiikwaau pasch chechii pimaachihutwaau.
1CO.9.23	Eukw wehchi ihtiyaan uu chechii taapwehtaakanuuhch miywaachimuwin taanite mikw e ati waawiihtamaan. Ekw maak che miskamaan taan e ishi aayimuutech shaweyichichewin anite miywaachimuwinihch. 
1CO.9.24	Chichischeyihtenaawaau taanite e ihtakuhch e chihchipahiitunaanuuhch e wii kakwechiskatahuutunaanuuhch, mihchetu awenich chihchipahtaauch. Mikw maak peyakw awen kaaniyuu chekwaayuu. Muyaam maak an kaa chihchipahtaat e ishpish suuhk chihchipahtaat, ekun kaye chiya kwaast chipaa ihtin taan e ishi pimaatisiyin e taapweyimat Christ. Ekw maak kaye chiya che miikuyin chikaaniyuwin. 
1CO.9.25	Misiwe awen kaa kakwechiskatihiichet pisikw kakwechipayihiisuu etituu chechii kaschihut. Ekute mitun e ishi pachishtinahk upimaatisiiwin. Uchii maak kaa kakwechiskatihiichetwaau eukw uyuu e ihtitwaau e wii ayaatwaau kaaniyuwiniyuu weipishchiish mikw che ihtakuniyich. Ekun maak e ihtiihkw kaye chiyaanuu chechii ayaayihkw an kaaniyuwin kaachiche che ayaayihkw. 
1CO.9.26	Eukw maak an wehchi suuhk wii chiishihtaayaan niya an e ishi pimipahtaayaan. Ekun kaye wehchi ishinaakusiyaan mwehch awen kaa utaamahiichet muush kaa muyaamuhwaat aweyuuh. Namui nitishinaakusin mwehch awen kaa utataamahiichet ekaa maak chekwaayuu kaa kaahchitahahk. 
1CO.9.27	Misiwe e ishi nituweyihtaakuhch chechii ihtiyaan e kakwechiskatahiicheyaan tekash nipachishtinisun chechii ihtuutamaan. Wesh namui ninitaweyihten chechii wanihtaayaan taan nipaa ishi kaaniyuuhiikuun shaash wii e chii kacheschimakwaau kaa taapwehtahkwaau che ishi pimaatisiitwaau taan aniyuuh chipaa ishi pimaatisiyuuh aweyuuh e taapweyimaayich Christ.
1CO.10.1	Niichishaanitikw, chinitaweyimitinaawaau chechii chischisiyekw taan kaa ispayitwaau aniyehkaanaanich kuuhtaawiinuuch anichii kaa chii ihtaatwaau anite pakwaatiskamikaahch. Chishemanituuh chii itashuweyuu kaskawanishkwa chechii wiicheukutwaau, ekut kaa uhchi nuukuhtaayich e kanuweyimikutwaau. Misiwe chii aashuuskamuch chihchikamiyuu Chishemanituu kaa taunamiyich chechii pimuhtetwaau. 
1CO.10.2	Anit aniyuu kaskawanishkwa e ihtaayich kaa ihtaatwaau ekw maak anite chihchikamiihch ekut kaa siikahaahtuwaakanuutwaau e nuukuhtaakanuyich Moses e nuushuushkuwaatwaau. 
1CO.10.3	Misiwe maak e tashitwaau chii miichuuch aniyuu miichimiyuu anite kihchikiishikuhch kaa uhchipayiyich. 
1CO.10.4	Kaye maak misiwe chii minihkweuch aniyuu nipiiyuu Chishemanituu kaa miikutwaau asiniihch kaa uhchipayiyich. Iinaanuu maak e chii papaa nuushuushkaakutwaau aniyuuh asiniih, mikw maak namui mikw asiniih aniyuu, Christ aniyuuh kaa papaawiicheukutwaau. 
1CO.10.5	Aat maak uyuu e chii ishi miyuhkaakutwaau Chishemanituuh, yaapach chii ihtaauch anit e mihchetitwaau ekaa naniheyihtamihaatwaau Chishemanituuh, ekw maak kaa nipitwaau anite pakwaatiskamikaahch.
1CO.10.6	Chipaa ihtakuniyuu e ishi ayaakwaamimikuuhkw misiwe taan kaa ispayitwaau, ekaa chechii ishinaakusiihkw chiyaanuu chechii mushteneyihtamuhkw machaatisiiwin. 
1CO.10.7	Ekw maak ekaawii chikaa uhchi nuuchiishtuwaanuuch manituuhkaanich muyaam wiyawaau kaa ihtitwaau. Maau e itashtech masinahiikanihch,
1CO.10.7	Anichii iinuuch chii miichisuuch, nesht chii minihkweuch, kaye chii niimuuch. 
1CO.10.8	Kaye maak ekaawii wiinisuu pimaatisiitaau muyaam kaa ishinaakusitwaau pasch anichii iinuuch. Aniyuu maak wiinisuwinihch e chii ishi pimaatisiitwaau, Niishtunuu nishtu chishemitaahtumitanuu chii nipuuch e peyakuniyich e chiishikaayich. 
1CO.10.9	Nesht ekaawii chika uhchi kakwechihaawaau Utipeyihchikeu muyaam taan kaa ihtitwaau pasch anichii awenichii. Chinepukw maak chii nipahiikuuch. 
1CO.10.10	Kaye ekaawii chika uhchi memehch itwenaanuu muyaam pasch anichii iinuuch kaa ihtitwaau. Enchilh maak kaa nipahiiweyich chii wanaachihiikuuch. 
1CO.10.11	Eukw uyuu misiwe kaa ispayitwaau anichii iinuuch chechii uhchi ayaakwaamimikuyihkw ekaa chechii machituutuuhkw Chishemanituu. Chii masinahiikanuuh maak uyuu anit chechii uhchi chischeyihtamihiikuyihkw ekaa chechii ishi pimaatisiihkw taan kaa ishi pimaatisiitwaau. Wesh shaash maahchishtai kaa chiishikaakwaauh chipimaatisiinaanuu.
1CO.10.12	Yaakwaamiih chiya kaa iteyihtaman muush e suuhchikaapuuyin ekaa chechii pahchishiniyin machihtwaawinihch ishi. 
1CO.10.13	Misiwe e ishi kakwechihiikuyihkw, ekun e ishi kakwechihaakanuut misiwe awen. Mikw maak Chishemanituu kuiskw ihtuu. Namui chika uhchi pachishtinikunuu paashich chechii ishi kakwechihiikuuhkw ekaa chii ishikaapuushtamuhkw kakwechihiiwewin. Anit aniyuu mekwaach e kakwechihiikuuhkw chika waapahtiikunuu Chishemanituu taanite chechii uhchi shaapushkamihkw an kakwechihiiwewin. Eukw uyuu e ishi wiichihiitahkw ekaa chechii shaakuuchipitikuuhkw aniyuu taan e ishi kakwechihiikuuhkw.
1CO.10.14	Ekw maak niwiichewaakanitikw kaa saachihiitakuch, ekaawii wiiskaat nuuchiishtuwaahkuch manituuhkaanich. 
1CO.10.15	Naashch kaa miyu nisituhtahkwaau awenich ekun e ishi ayimihiitakuch. Maamituneyihtamukw maak taan e itweyaan. 
1CO.10.16	An e kuuminiyuyihkw chinanaaskumaanuu Chishemanituu Christ umihkw e chii siikahiikaateyich nesht upimaatisiiwin e chii patishtinahk Christ. Wesh an shuuminaapuu kaa minihkweyihkw nesht an aaihkunaau kaa utinahk ekut nuukuhtaayihkw Christ e chii nipistamaatahkw ati chechii uhchi wepeyihtamaakuyihkw chimachihtwaawinuuh. 
1CO.10.17	Mikw peyakushuu an aaihkunaau misiwe e muuhkw, aat e mihchetiihkw nanaahkuu e iteyihtaakusiihkw. Iskutak maak e muuhkw an peyakw aaihkunaau peyakw miyu chitishinaakusinaanuu.
1CO.10.18	Maamituneyihtamukw maa taan eshkw e iteyihtaakuhch anite Jewa iinuuch e ihtaatwaau. Misiwe anichii kaa miichitwaau wiyaasiyuu kaa machishtawehamuwaakanuyich Chishemanituuh eukw anichii e maamuu atushkuwaatwaau Chishemanituuh. 
1CO.10.19	Maau e ishi wiihtamaatakuch uu kaa itweyaan. An miichim kaa machishtawehamuwaakanuutwaau manituuhkaanich, namui mitun wiyesh itaapatan. Ekun maak mwehch manituuhkaanich, namui wiyesh itaapatisuuch. 
1CO.10.20	Maau kaye e itweyaan. Aniyuu kaa machishtawehamuwaatwaau manituuhkaan, namui Chishemanituu machishtawehamuweuch, machiahchaahkwa eukunh mechishtawehamuwaatwaau. Namui maak chinitaweyimitinaawaau chechii atushkuwekuch machahchaahkuch. 
1CO.10.21	Namui taapishkun chipaa uhchi minihkwenaawaau an minihkwaakan, an kaa uhchi minihkwaanuuhch e chischisiitutawaakanuut Utipeyihchikeu e chii nipuushtamaatahkw, ekw maak an minihkwaakan kaa aapatahch machahchaahkuch e machishtawehamuwaakanuutwaau. Namui chipaa uhchi kuuminuunaawaau ekw maak kaye chechii miichiyekw taan e ishi machishtawehamuwaakanuutwaau machahchaahkuch. 
1CO.10.22	Uu ihtiihkwe, chika chishuwaahaanuu Chishemanituu nesht chika uhteyihtam. Chititeyihtenaanuu aa uste chiyaanuu e suuhchisiihkw ishpishaat Chishemanituu.
1CO.10.23	Pasch awenich iteuch mikw waa ihtiihkw chika chii ihtinaanuu. Taapwe kiipaa. Mikw maak namui misiwe chekwaan e ihtuutamuhkw chimiyutuutaakunaanuu. Kaye maak namui misiwe chekwaan e ihtuutamuhkw chimiyu wiichihiikunaanuu chechii yaaichikaapuyihkw. 
1CO.10.24	Namui mikw aniyuu wii e miyu wiichihiikut chekwaayuu chipaa uhchi ihtuutam awen. Teyakuch ihtuutamukw chekwaan che miyu wiichihiikutwaau kutakach awenich. 
1CO.10.25	E utinaman wiyaas, namui chipaa uhchi kakwechihchemun kaa machishtawehamuwaakanuwaakwenich manituuhkaanich aniyuu wiyaasiyuu. Ekw maak namui chika uhchi iteyihten e machituutaman miichiyine. 
1CO.10.26	Wesh itashteu Chishemanituu utayimuwinihch, “Uu aschii nesht misiwe chekwaan kaa ihtakuhch utah aschiihch, Utipeyihchikeu tipiiweusiyuu.” 
1CO.10.27	Awen ekaa kaa taapweyimaat Chishemanituu wiisaamaske chechii wiich miichisumat, ituhteyine maak, chika chii miichuwaan aniyuu miichimiyuu e ashamisk. Ekush ekaa kakwechim kaa machishtawehamuwaakanuukwe manituuhkaan aniyuu miichimiyuu. Ekw maak namui chika uhchi iteyihten e machituutaman miichiyine. 
1CO.10.28	Itiske awen, “Manituuhkaan aahchin chii machishtawehamuwaakanuu uyuu wiyaasiyuu,” ekaawii chika uhchi miichuwaan aniyuu wiyaasiyuu. Ekw maak ekaa miichuwate chika nuukuhtaan ekaa maayeyimat an kaa wiihtamaask uyuu kaye maak chika nuukuhtaan ekaa maayeyimat aniyuu taan e ishi taapwehtahk wiya. 
1CO.10.29	Namayeu an chiya e iteyihtaman ekaa chipaa uhchi miichinaanuu an miichim chipaa uhchi ekaa miichin. E nanaakatuweyihtamut taan e iteyihtahk wiya ekun an che uhchi ekaa miichiyin an miichim. Mikw maak maaskuch chika chii ishi kakwechihchemuu awen, “Chekwaan maak che uhchi nakaawiyaan e ihtuutamaan chekwaan e iteyihtamaan ekaa wiyesh aihch, mikw aniyuu e iteyihtahk kutak awen e machituutaakanuyich aniyuu e ihtinaanuyich. 
1CO.10.30	Wesh nanaaskumake Chishemanituu an miichim kaa miichiyaan, chekwaan che uhchi itikuyaan e wanipayaan e miichiyaan an miichim.” 
1CO.10.31	Maau chipaa ihtinaawaau. Misiwe chekwaan e ihtiyekw, e miichisuyekw maak e minihkweyekw, chipaa ihtuutenaawaau Chishemanituu mikw chechii chisteyimaakanuut. 
1CO.10.32	Ishi pimaatisiih maak ekaa chechii ustaweyihtamihiit awen Jewa kaa itiskaanesit maak awen ekaa Jewa kaa itiskaanesit maak kutak awen kaa taapweyimaat Chishemanituuh. 
1CO.10.33	Ekun e ihtiyaan niya, muush niwii nahiiwehaau misiwe awen misiwe taan e ihtiyaan. Nikuchihtaan ekaa mikw niya chechii maamituneyimisuyaan chekwaan an che miyu wiichihiikuwaane. Eyuu aniyuuh chekwaayuuh kutakach awenich che miyu wiichihiikuwaakwenich nimaamituneyihtamihiikuun, ekw maak chechii ishinaakuniyich chechii pimaachihutwaau.
1CO.11.1	Uu kaa ishi waapamiyekw e ishi pimaatisiyaan e kweskaatisiyaan, ekun kaye chiyawaau ishi pimaatisiikw.
1CO.11.2	Nimiyeyihten muush e chischisiitutauyekw nesht e ihtuutamekw taan kaa ishi chiskutamaatakuch che ihtiyekw. 
1CO.11.3	Mikw maak maau netaweyimitakuch chechii chischeyihtamekw. Christ niikaanishkuweu misiwe naapeuh. Naapeu maak wiichiskweu niikaanishkuweu, ekw Chishemanituu Christ niikaanishkuweu. 
1CO.11.4	Ekw maak naapeu e niikaanishkaakut Christ chika nuukuniyuu e chisteyimaat Christ manahke utastutin mekwaach e ayimihaat maak mekwaach ayimishtamuwaate Chishemanituuh. 
1CO.11.5	Ekw maak iskweu pimaameyihtaakuheu unaapem sasaachistikwaanete mekwaach e ayimihaat maak mekwaach miikute kaa payehtisiyich ahchaahkwa chechii wiihtamuwaat iinuuh taan e ishi nitaweyihtamiyich Chishemanituu chechii chischeyihtamiitwaau. Wesh muyaam e chii kaaschipaataakanuyich ustikwaan ishinaakusuu aniyuu e saasaachistikwaanet. 
1CO.11.6	Siyaasaachistikwaanekwe maak aniyuu e ihtit, ekush misiwe chipaa paskusam ustikwaaniyaapiih. Pimaameyihtaakuniyikwe maak misiwe chechii paskusahk ustikwaaniyaapiih, kiipaa chipaa wiistikwaanehpisuu. 
1CO.11.7	Ekw maak wii naapeu namui chipaa uhchi chikastutineu wesh nuukuhtaaweu Chishemanituuh utiteyihtaakusiiwiniyuu kaye uchisteyihtaakusuwiniyuu. Ekw maak wii iskweu ashuu nuukuhtaaweu taan e ishi chisteyihtaakusiyich unaapemh. 
1CO.11.8	Wesh naapeu namui iskweu e ihtaayich uhchi ushihaakanuu. Iskweu eukw naapeu e ihtaayich kaa uhchi ushihaakanuut. 
1CO.11.9	Kaye maak namui iskweu uhchi ushihtamuwaakanuu naapeuh. Naapeu chii ushihtamuwaakanuu iskweuh. 
1CO.11.10	Enchilh maak uhchi eukw uyuu chipaa uhchi wiistikwaanehpisuu iskweu, e nuukuhtaat unaapemh e tipiiweusiitutaakut.
1CO.11.11	Wesh ekun kaa ishi nitaweyihtahk Utipeyihchikeu taapishkun iskweuh ekw maak naapeuh chechii nituweyimituyich. 
1CO.11.12	Wesh aat naapeuh e ihtaayich e chii uhchi ushihaakanuut iskweu, misiwe naapeu iskweu e ihtaayich chii uhchi pimaatisiyuu. Taapishkun maak naapeu nesht iskweu Chishemanituu e ihtaayich uhchiyuuch, aniyuuh misiwe chekwaayuu kaa ushihtaayich. 
1CO.11.13	Maamituneyihtamukw maak chiyawaau taan e iteyihtamekw. Miyunaakuniyuu aa iskweu chechii ayimihaat ayimiheukamikuhch ekaa wiistikwaanehpisut. 
1CO.11.14	Muhch e ishi kanawaapahtaakanuuhch chii iteyihtaakanuu ekaa miywaayich e chinwaaihkwet naapeu. Anichii naapeuch kaa chinwaaihkwetwaau namui chika uhchi chisteyimaakanuuch. 
1CO.11.15	Mikw maak chii iteyihtaakanuu e miywaayich iskweu e chinwaaihkwet. Wesh eukw aniyuu ustikwaaniyaapiih e akunahukut ustikwaanihch. 
1CO.11.16	Ekw maak e ihtaakwe awen ekaa naheyihtahk taan kaa iteuch, ekun mikw chechii itweyaan, eukuu e iteyihtamaahch e kuiskunaakuhch nesht eukw uyuu e ihtuutahkwaau umaamuuayimihaauch anite mekwesiinuu e ihtaatwaau.
1CO.11.17	Uu miin che ititakuch chika aayimuutamaatinaawaau chekwaan ekaa nahiiskaakuyaan. Ihtakun chekwaan e ihtiyekw anite e ayimihaayekw ati wehchipayihch ekaa mitun chechii wiichihiikuyekw an e naachayimihaayekw. 
1CO.11.18	Niishtam chekwaan. Nichii wiihtamaakuun e ihtakuhch anite e papahkaanipayihiitunaanuuhch iskutak nestuwiyekw che maamuuayimihaayekw. Pasch maak nitaapwehten taan e ishi pehtamaan. 
1CO.11.19	Yaaitei puut nituweyihtaakuniyiche chechii ihtakuhch pahkaanipayihuwin yaakw chechii nisituunaakusitwaau taan anichii tiyaapwetwaau Chishemanituu ishi e ihtaayich. 
1CO.11.20	Iskutak nestuwiyekw che maamuumiichisuyekw chechii chischisiitutawekw Utipeyihchikeu namui mechim chimaamituneyimaawaau. 
1CO.11.21	Iskutak e chihchi miichisuyekw, mikw chit ishi chichihchipunaawaau ekaa mechim ashuwaapamekuch kutakach. Ekw maak pasch anichii kutakach namui ihtakuniyuu chekwaayuu che miichitwaau. Ekw maak e ihtaatwaau anichii e siiweyitwaau nesht ihtaauch anichii kaa miyuuhkasutwaau. 
1CO.11.22	Mikw waah miichisuwane maak mikw waah minihkwewane, nete chiichihch miichisuh kaye ekute nete minihkweh. Chuuhkaatamuwaanaawaau aa Chishemanituu utayimiheukamikw. Chiwii pimaamihaawaauch aa anichii kaa chistimaatisiitwaau. Taan maak chechii ititakuch. Namui nika chii itwen e maamihchihiyekw uu e ihtiyekw. 
1CO.11.23	Maauyuu kaa ishi chiskutamuut Utipeyihchikeu, eukw uu kaa ishi aashuu chiskutamaatakuch. Aniyuu kaa tipiskaayich che wiyeshipachishtinaakanuut Utipeyihchikeu Jesus, chii wiichimiichisuumeu uchischinuhamuwaakanh. Chii utineu maak aaihkunaau. 
1CO.11.24	Kaa nanaaskumaat Chishemanituuh. Ekw kaa pahkwenaat aniyuu aaihkunaauh, e itwet, “Utinaahkw uu, muwaahkw, eukuu niyuu maayitakuch. Muwaahkw uu aaihkunaau e chischisiitutauyekw.” 
1CO.11.25	Iskutak maak kaa chiishkwaa miichisutwaau, chii utinam aniyuu minihkwaakaniyuu, ekw kaa itwet, “Uu minihkwaakan eukw uu uschi niskumuwin nimihkuhch che uhchi yaaitashtech. Tahtwaau minihkweyekwe che chischisiitutauyekw.” 
1CO.11.26	Ekw maak tahtwaau che muumekw uyuuh aaihkunaau kaye maak tahtwaau uhchi minihkweyekwe uyuu minihkwaakaniyuu chitihtuutenaawaau chechii chischeyihtahkwaau awenich e chii nipiyich Utipeyihchikeu. Muush maak ihtuutamukw uu paatish takushihke Utipeyihchikeu.
1CO.11.27	Ekw maak e muuwekw uu aaihkunaau nesht e minihkweyekw an minihkwaakan uhchi, chipaa chisteyihtamihiikunaawaau an e ihtiyekw. Wesh an awen ekaa kaa chisteyihtamihiikut uyuu e ihtinaanuyich maayeyihtamuweu Jesus wiiyuuyuu kaye umihkuyuu maayeyihtamuweu. 
1CO.11.28	Eshkw maak ekaa muwaate awen uyuu aaihkunaau nesht eshkw ekaa minihkwete anit uhchi aniyuu minihkwaakaniyuu, chipaa maamituneyimisuu taapwe chesteyihtamihiikuukwe aniyuu e ihtit ekw maak yaakw chipaa kuuminiyuu. 
1CO.11.29	Awen ekaa maamituneyihtahke aniyuu Christ e chii nipistamaatahkw, muwaate aniyuu aaihkunaauh e kuuminiyuut kaye minihkwete anit uhchi aniyuu minihkwaakaniyuu, Chishemanituu kata wiyaaskunikuu uyuu e ihtit. 
1CO.11.30	Eukw maak uu wehchi mihchet awen aahkusit anit e tashiyekw. Eukw uu wehchi ekaa saapisiyekw. Kaye eukw uu wehchi ishinaakuhch shaash pasch anit e tashiyekw e chii nipitwaau. 
1CO.11.31	Maamituneyimisutaau maak taapwe tiyepicheyihtaakusuwaauhkwe chechii utinamuhkw taan e ishi utinikanuuhch namui chika uhchi wiyaaskunikunaanuu. 
1CO.11.32	Mikw maak e wiyaaskunitahkw Utipeyihchikeu, chiwii kuiskunikunuu wesin, ekw maak Chishemanituu iskutak wiyaaskunaate aniyuu ekaa kaa taapwehtamiyich namui chika uhchi nishuuwanaachimikunaanuu. 
1CO.11.33	Niichishaanitikw, iskutak nishtawiyekwe che maamuu miichisuyekw e chischisiitutawekw Utipeyihchikeu, ashuwaapamaahkuch kutakach. 
1CO.11.34	E siiweyikwe awen, chiisaach chipaa miichisuu nete e ihtaat eshkw ekaa pechi takushihk. Uu maak e ishi nishtawiyekw namui chika uhchi ihtuutenaawaau chekwaan anit chechii uhchi nishuuwanaachimitaakw Chishemanituu. Takushiniyaane nete etituu miin chika chiskutamaatinaawaau.
1CO.12.1	Niichishaanitikw, uu che ishi aayimuutamaan, naashch taapwe chinituweyimitinaawaau chechii nisituhtamekw. Eukw uyuuh miiwewinh Payehchi Ahchaahkw kaa miiwet. 
1CO.12.2	Chichischeyihtenaawaau eshkw ekaa uhchi taapweyimekw Chishemanituu, chichii nuushuushkuwaawaauch manituuhkaanich ekaa chii ayimitwaau. Muush maak chichii paschehtahiikuwaauch anichii manituuhkaanich. 
1CO.12.3	Chinitaweyimitinaawaau maak chechii nisituhtamekw an awen Kaa payehchisiyich Ahchaahkwa kaa pimipayihiikut, namui wiiskaat chika uhchi machi chiishuwaateu Jesus. Itwete maak awen, “Jesus eukw Utipeyihchikeu,” Payehchi Ahchaahkwa ihtuutaakuu aniyuu chechii itwet. 
1CO.12.4	Nanaahkuu miiwewinh chichii miikunaanuu, peyakushuu maak an Kaa payehchisiit Ahchaahkw kaa miitahkw uyuuh miiwewinh. 
1CO.12.5	Nanaahkuu ihtakun taan chechii ishi waawiichihaakanuutwaau awenich mikw maak peyakushuu an Utipeyihchikeu kaa atushkuwaakanuut. 
1CO.12.6	Nanaahkuu kaschihuwinh ihtakunh chechii waawiichihaakanuutwaau awenich mikw maak peyakushuu an Chishemanituu kaa miiwet chechii ihtuutaakanuyikwaauh uyuu chekwaayuuh. 
1CO.12.7	Misiwe awen kaa taapwehtahk ihtakuniyuu e ishi chischeyihtaakuhiisuyich Kaa payehchisiyich Ahchaahkwa e ihtaayich anit e ihtaat. Chitihtuutamaakunaanuu uyuu misiwe paahpeyakw e tashiihkw chechii waawiichihiituyihkw. 
1CO.12.8	Eukw maak uu Kaa payehchisiit Ahchaahkw maayaat pasch aweyuu chechii waawiihtamiyich Chishemanituuh ukachehtaaweyihtamuwiniyuu, ekw kutak maayaat chechii wiihtamaacheyich taan waa ishi chischeyihtamihaayich Chishemanituuh aweyuuh. 
1CO.12.9	Ekw kutak aweyuuh maayaat tekash chechii taapweyimaayich Chishemanituu. Miin kutak miyeu maskuusiiwiniyuu chechii miinuwaachihaayich aweyuu. 
1CO.12.10	Kutak aweyuuh suuhkaatisiiwiniyuu miyeu chechii maamishkaach ihtiyich. Miin kutak aweyuuh miyeu che chischiwehiicheyich. Ekw miin kutak maayaat mitun chechii cheshtinaahuyich Chishemanituu Upayehchi Ahchaahkuyuuh e aapatisiikwenh maak machiahchaahkwa e aapatisiikwenh. Ekw miin kutak maayaat chechii kweschayimiyich. Ekw kutak aweyuuh maayaat chechii itweshtamaatamiyich taan kaa itweyich aniyuuh kaa kweschayimiyich. 
1CO.12.11	Mikw maak peyakushuu Kaa payehchisiit Ahchaahkw, misiwe maak paahpeyakw aweyuu miyeu nanaahkuu ahchaahkw miiwewinh. Wiya maak Kaa payehchisiit Ahchaahkw wiyeyihtam chekw miiwewiniyuu che miyaat aweyuuh.
1CO.12.12	Anichii kaa taapweyimaatwaau Christ mwehch peyakw miiyuu ishinaakusuuch. Aat nanaahkuu e ishi paschesiimakahch yaapach peyakun miiyuu. 
1CO.12.13	Peyakushuu an Ahchaahkw ati misiwe peyakw miiyuu kaa uhchi ishihiikuyihkw kaa siikahaahtaakuyihkw. Namui wiyeshin Jewa e itiskaanesikwe awen maak ekaa Jewa itiskaanesikwe, maak aapachihaakan e itaapachihaakanuukwe maak ekaa aapachihaakan itaapachihaakanuukwe. Misiwe paahpeyakw e tashiihkw peyakw Ahchaahkw chipiihchishkaakunuu.
1CO.12.14	Namui mikw peyakun e ishi paschesiimakahch miiyuu. Nanaahkuu ishi paschesiimakan. 
1CO.12.15	Itwemakahch maak misit, “Namayeu mitihchii niya, namui nuuhtamun utah miiyuuhch.” An maak misit namui kata uhchi puuniimakan anit miiyuuhch e uhchiimakahch aat an itwemakahche. 
1CO.12.16	Maak mihtaukai itwemakahch, “Namayeu mischiishikw niya, namui nuuhtamun utah miiyuuhch.” An mihtaukai namui yaapach kata uhchi puuniimakan anit miiyuuhch e uhchiimakahch mikw an itwemakahche. 
1CO.12.17	Wesh miiyuu misiwe mikw mischiishikw chii ishinaakunikupane, namui chipaa uhchii pehtam awen. Maak misiwe mikw mihtaukaauhch namui chipaa chii miyaahcheu awen. 
1CO.12.18	Namui maak anite ishinaakun. Chishemanituu misiwe chii ushihtaau taan nanaahkuu e ishi paschesiimakaniyich miiyuuyuu. Kaye maak wiya misiwe chii wiyeyihtam taan che ishi paschesiimakaniyich miiyuuyuu kaye taanite che ati chikamuyikwaau pischesiwinh. 
1CO.12.19	Namui miiyuu chipaa uhchi ishinaakun mikw peyakw chekwaan ihtakuhch miiyuuhch. 
1CO.12.20	Nanaahkuu chekwaan ishi ihtakun miiyuuhch miiyuu chechii ishinaakuhch.
1CO.12.21	Ekw maak namui chika chii iteu mischiishikw aniyuu mitihchiyuu, “Namui chinitaweyimitin.” Kaye maak mistikwaan namui chika chii iteu aniyuu misitiyuu, “Namui chinitaweyimitin.” 
1CO.12.22	Ihtakun kiipaa taapwe pasch chekwaayuu anit miiyuuhch ekaa saapisiimakahkwaau e ishinaakuhkwaauh. Mikw maak yaapach nituweyihtaakunh uyuuh. 
1CO.12.23	Kaye ihtakun chiiyuunaahch anihiih chekwaayuuh ekaa naashch chisteyihtaakuhkwaau e iteyihtamukw. Eukunh maak uyuu naashch yaakwaau e ihtuutamuhkw. Kaye maak ihtakunh anihiih chekwaayuuh chiiyuunaahch ekaa wii nuukuhtaayihkw, yaakwaau maak chitihtuutenaanuu uyuu e wii miyu kanuweyihtamuhkw. 
1CO.12.24	Ihtakunh kutak chekwaayuuh miiyuuhch ekaa wiyesh iteyihtamukw e nuuhkuhkwaau. Eukunh maak uyuu namui nitaweyihtaakun chechii aakuuhamuhkw. Chishemanituu chii ishihtaau miiyuuyuu yaakwaau chechii ihtuutaakanuyikwaauh misiwe aniyuu paschesiwinh wesh misiwe nituweyihtaakun chechii miyupayihch miiyuu. 
1CO.12.25	Eukw uyuu kaa ishihtaat ekaa chechii ihtakuhch pahkaanihiisuwin miiyuuhch, Chishemanituu chii nitaweyihtam aniyuuh paschesiwinh anit miiyuuhch kaa ihtakuniyikwaauh misiwe peyakunihch chechii waawiichihiituumakaniyikwaauh, namui wii chechii papahkaanipayihiisumakaniyikwaauh. 
1CO.12.26	Ihtakuhche e ishi aahkusiimakahch an miiyuu, misiwe e ishpishaach miiyuu chika muushihtaachemakan. Kaye peyakw paschesiwin anit miiyuuhch miyuhkaakanuuhche, misiwe e ishpishaach an miiyuu chika miyeyimuumakan. 
1CO.12.27	Chiyawaau maak eukw Christ wiiyuu. Misiwe paahpeyakw chiwiichihiiwenaawaau anite ishi. 
1CO.12.28	Ihtaayuu maak umaamuuayimihaauh Chishemanituu e chii wiyaapamaat taan che itaapatisiyich. Aniyuuh niishtam kaa wiyaapamaat eukw uyuuh apastalh ekw miin uchischiwehiichesuuh, ekw miin chiskutamaachesuuh, kaye aweyuuh maamishkaach chekwaayuu che ihtuutamiyich. Chii wiyaapameu kaye aweyuu che miinuwaachihiiweyich, kaye aniyuuh nanaahkuu che ishi wiichihaayich aweyuuh. Chii wiyaapameu kaye aweyuuh e waawiipayihtaayich chekwaayuu che itaapatisiyich, kaye aweyuuh che kweschayimiyich. 
1CO.12.29	Misiwe aa awen apastal chika chii itaapatisuu. Misiwe aa awen chika chii chischewehiicheu. Misiwe aa awen chika chii chiskutamaacheu, misiwe aa awen maamishkaach ihtuu. 
1CO.12.30	Misiwe aa awen miinuwaachiheu aweyuuh. Misiwe aa awen kweschayimuu. Misiwe aa awen itweshtamaatamuweu taan e ishi kweschayimiyich aweyuuh. 
1CO.12.31	Chipaa pukuseyihten chechii ayaayin aniyuu maauch meywaapataniyikwaauh Chishemanituu umiiwewinh. Mikw maak chika waapahtiitinaawaau an chekwaan maauch chesteyihtaakuhch ishpish aniyuu chekwaayuuh kaa aayimuutamaan.
1CO.13.1	Aat miikuyaan chechii ishi ayimiyaan e ishi ayimitwaau kutakach awenichii kaye e ishi ayimitwaau enchilich, ekaa maak ayaayaan saachihiiwewin namui wiyesh chipaa uhchi itaapatan an kaa ishi miikuyaan chechii ishi ayimiyaan wesh mwehch mikw e mamatweyaapiskahiikanuuhch piywaapiskw nipaa itihtaakusin. 
1CO.13.2	Kaye maak aat miikuyaan chechii kaschihuyaan e chischiwehiicheyaan, kaye maak aat misiwe chischeyihtamaan niya taan e ishi ekaa chischeyihtahkwaau kutakach awenich, kaye aat miikuyaan misiwe chechii chischeyihtamaan chekwaan ekaa uhchi chischeyihtamihiiwaanuuhch anite utaahch kaye maak aat ayaayaan taapwehtamuwin chechii aahtinamaan wachiih ekaa maak ayaayaan saachihiiwewin yaapach namui mitun chekwaan nipaa uhchi iteyihtaakusin. 
1CO.13.3	Kaye aat misiwe chekwaan pachishtinamaan taan e ishi tipiyeusiyaan chechii wiichihaakanuutwaau kaa chistimaatisiitwaau, aat maak kaye pachishtinamaan chechii ishkwaasiikanuuhch niyuu, ekaa maak ayaayaan saachihiiwewin yaapach namui wiyesh itaapatan an taan kaa aihtiyaan. 
1CO.13.4	Awen e saachihaat aweyuu naashch miyutuutaweu kaye siipiiwesiistuweu, namui kaye waauhteyihtam kaye namui maamihchimuu, 
1CO.13.5	namui chihchiwe iteyimisuu, kaye namui maayeyihcheu. Namui mikw wiya waa ihtit ihtuu siyaachihaakwe aweyuuh. Namui uhkaaskaakuu aweyuuh kaye namui kanuweyihtam aniyuu taan kaa ishi chishuwaahiikut aweyuuh. 
1CO.13.6	Awen e saachihaat aweyuuh, namui miyeyihtam e wanituutamiich. Mikw maak nawaach miyeyihtam iskutak meyuutuutamiyich. 
1CO.13.7	E saachihaat awen aweyuuh muush siipiiwesiistuweu mikw taan e ihtiyikwen. Kaye muush taapweucheyimeu aniyuuh aweyuuh kaye muush ihtakuniyuu e ishi aspeyimut chechii miyupayiyich. Namui puuniyuu e siipiiwesiistuwaat aniyuuh aweyuuh. 
1CO.13.8	Namui wiiskaat chika uhchi iskwaapayuu saachihiiwewin. Ihtakun wechiihch e ayimistamuwaakanuut Chishemanituu mikw maak eshkw chika iskwaapayuu uu e ihtinaanuuhch. Kaye chika puunipayuu e kweschayiminaanuuhch. Kaye maak chischeyihtamuwin kata iskwaapayuu. 
1CO.13.9	Wesh namui misiwe chekwaan chichischeyihtenaanuu, kaye maak namui nihaau chichii ishi chischiwehiichenaanuu taan chipaa ishi chischiwehiichenaanuu. 
1CO.13.10	Eshkw peyakwaau chika utihchipayuu chechii chischeyimahkw taan nihaau e iteyihtaakusit Chishemanituu. 
1CO.13.11	Kaa awaashiyuuyaan, mwehch awaash e ishi ayimit nichii ishi ayimin, kaye mwehch awaash e ishi maamituneyihtahk nichii ishi maamituneyihten, kaye maak mwehch awaash nichii iteyihtaakusin. Mikw maak anuhchiish ekw niyaapeuyaan, namui ekw nitawaashuweyihtaakusin. 
1CO.13.12	Muyaam kaye e kanawaapamuhkw awen anite waapamisunihch, namui chipiyekaschinuwaanuu e ishpish piyekasinuuhkw tipiiwe chischiisikunaahch e kanawaapamuhkw. Ekun maak mwehch e ishi chischeyimahkw Chishemanituu anuhchiish. Namui tekash chichischeyimaanuu. Mikw maak iskutak uhchishkuu waapamahkwe ekw tekash che chischeyimahkw, muyaam chiyaanuu e ishpish tekash chischeyimitahkw. 
1CO.13.13	Nishtu chekwaayuu namui wiiskaat chika uhchi iskwaapayuuh, eukw uyuuh. Taapwehtamuwin, aspeyimuwin ekw maak saachihiiwewin. An maak maauch chesteyihtaakuhch eukuu saachihiiwewin.
1CO.14.1	Saachihiiwewinihch maauch chipaa ishi aahchiistaasunaawaau chechii ishi pimaatisiyekw. Suuhk pukuseyihtamukw Ahchaahkw miiwewinh chechii ayaayekw. An maak miiwewin maauch chipaa nitaweyihtenaawaau eukw chechii chischiwehiicheyekw. 
1CO.14.2	Wesh an awen kaa kweschayimit Chishemanituuh mikw ayimiheu, wesh taapaa nisituhtaakuu kutak aweyuuh taan e ishi ayimit. Chishemanituuh Utahchaahkuyuuh uhchi aayimuutam chekwaayuuh ekaa aweyuuh chischeyihtamiyich. 
1CO.14.3	Ekw an awen kaa chischiwehiichet wiichiheu kutak aweyuuh, uhpineu kaye kaachiichiheu. 
1CO.14.4	An awen kaa kweschayimit wiya mikw wiichihiikuu aniyuu. Ekw an awen kaa chischiwehiichet misiwe aniyuuh umaamuuayimihaauh anit kaa ihtaayich wiichiheu. 
1CO.14.5	Misiwe kiipaa chinitaweyimitinaawaau chechii kweschayimiyekw. Mikw maak uste chinitaweyimitinaawaau chechii chischiwehiicheyekw. Eukw uu uste e iteyihtaakuhch chechii ishi ayimiyekw ishpish wii chechii kweschayimiyekw. Wesh mikw paatish itweshtamuwaataakanuyiche aniyuu e kweschayimit awen ekw yaakw che wiichihiikutwaau misiwe anichii umaamuuayimihaauch. 
1CO.14.6	Niichishaanitikw, pechi nituwaapamitakuch maa e kweschayimiyaan, chipaa wiichihiikunaawaau aa an ishi ayimihiitakuch. Namui kiipaa. Ekw maak e nisituhtuuyekw ishi ayimiyaan, waawiihtamaatakuch taan kaa ishi waapahtiit Chishemanituu, maak taan kaa ishi chischeyihtamihiit, maak chischiwehiicheyaan, maak chiskutamaatakuch eukw uu yaakw chipaa wiichihiikunaawaau.
1CO.14.7	Aat anihiih chekwaayuuh miyetawet awen e pehtaakuhtaat muyaam puutaachikan maak chistuhchikan chiishpin ekaa kuiskw ishi metuwete an awen kaa pehtaakuhtaat puutaachikaniyuu maak chistuhchikaniyuu namui aweyuuh chika uhchi nisituhtamiyuu chekw nikamuwiniyuu aniyuu kaa metuwet. 
1CO.14.8	Muyaam kaye shimaakanish puutaachikaniyuu e puutaatahk kaa chii uhchi wiihtamuwaat wiich shimaakanisha chechii ayeskuwiyich chechii maasihcheyich chiishpin ekaa nihaau itwemakahtaate taan chipaa itwemakahtaau e puutaatahk aniyuu puutaachikaniyuu namui chika uhchi ayeskuwiyuuh wiich shimaakanisha chechii maasihcheyich 
1CO.14.9	Ekun maak mwehch kaye chiyawaau. Chiishpin e kweschayimiyekw taanite chechii uhchi chischeyihtahk awen taan e itweyekw. Mwehch mikw e ayimihiisuyekw chika ishinaakusinaawaau. 
1CO.14.10	Mista nanaahkuu itihtaakunh ayimuwinh utah aschiihch. Namui maak waachi peyakw ishinaakunh ekaa chechii ihtakuhch taan nihaau e ishi chiishuwemakahkwaauh. 
1CO.14.11	Chiishpin maak ekaa nisituhtuuke awen e pechi ayimihiit, taapishkun nika maaniteuweyimitunaan ekaa nisituhtaatuyaahch. 
1CO.14.12	An naashch e nituweyihtamekw aniyuuh miiwewinh Kaa payehchisiit Ahchaahkw kaa miiyawet aniyuuh maauch che wiichihiikutwaau umaamuuayimihaauch eukunh aniyuuh maauch nituweyihtamuhkw.
1CO.14.13	Eukw maak uu uhchi an awen kaa kweschayimit chipaa ayimihaau chechii miikut Chishemanituuh chechii itweshtamuwaatahk taan e itwet. 
1CO.14.14	Wesh e kweschayimiyaan e ayimihaayaan, nitahchaahkuhch nuuhchi ayimihaan mikw maak namui nisituhtaasuun taan e itweyaan. 
1CO.14.15	Maau nipaa ihtin. E ayimihaayaan nipaa kweschayimin kaye maak e nisituhtaasuyaan nipaa ishi ayimihaan. Nipaa kweschayimin kaye e nikamuyaan kaye nipaa nikamun e nisituhtaasiyaan. 
1CO.14.16	E maamihchimat Chishemanituu e kweschayimiyin, kutak awen ekaa eshkw uhchi miyaakanuut ahchaahkuu miiwewinh namui chika chii wiichihiikw e maamihchimat Chishemanituuh wesh namui chika uhchi nisituhtaakw. 
1CO.14.17	Taapwe kiipaa chika chii miyuuhtaakusin e nanaaskumat Chishemanituu mikw maak namui wiichihiikuuch kutakach awenich aniyuu e kweschayimuut.
1CO.14.18	Ninanaaskumaau Chishemanituu niya etituu mihchetwaau e kweschayimiyaan ishpishaat misiwe chiyawaau e tashiyekw. 
1CO.14.19	Mikw maak iskutak e ihtaayaan anite e ayimihaatwaau umaamuuayimihaauch uste nipaa miyeyihten aat mikw apishiish ayimiyaan misiwe chechii nisituhtuutwaau anichii kaa ayimihiikwaau ishpish wii chechii mista kweschayimiyaan ekaa nisituhtautwaau. 
1CO.14.20	Niichishaanitikw, ekaawii awaashiyuu maamituneyihtamukw. Mwehch apishtawaashach e iteyihtaakusitwaau ekaa chischeyihtahkwaau e iteyihtaakuniyich machituutamuwiniyuu ekun mwehch kaye chiyawaau chipaa iteyihtaakusinaawaau. Mwehch awen shaash e chiishi nihtaauchit ekun chipaa ishi maamituneyihtenaawaau. 
1CO.14.21	Itashteu wiishuwewinihch,
1CO.14.21	Itweu Utipeyihchikeu, nika ayimihaauch uchii iinuuch maaniteuh aahchiiuh e itiskaanesiyich kaye aahchiiuh e ishi ayimiyich uhchi; mikw maak namui yaapach nika uhchi nituhtaakuch. 
1CO.14.22	Awen e kweschayimit ekut wehchi waapahtiyaakanuutwaau anichii ekaa kaa taapweyimaatwaau Jesus taan e iteyihtaakuniyich Chishemanituu usuuhcheyihtaakusuwin. An maak awen kaa chischiwehiichet aniyuuh aweyuu kaa taapweyimaayich Jesus eukunh aniyuu e ayimihaat namui wii aniyuu ekaa kaa taapwehtamiyich ayimiheu. 
1CO.14.23	Maamuuwiitwaau maa misiwe umaamuuayimihaauch misiwe maak nanaahkuu ishi ayimitwaau aniyuu e ayimihaatwaau, piihcheyich maak aweyuuh ekaa anite ishi ayimihaayich maak ekaa taapwehtamiyich, namui aa kata uhchi itweyuuh e chiishkweyich uyuu e ihtiyich. 
1CO.14.24	Ihtaate chiichishaanuu e chischiwehiichet ihtaayichen maak anit aweyuuh ekaa taapwehtamiyich, aniyuu e ishi pehtahk an ekaa kaa taapwehtahk ekut che uhchi che chischeyihtahk e machaatisiit kaye ekut che uhchi muushihtaat e wiyaaskunaakanuut aniyuu e ishi pimaatisiit. 
1CO.14.25	Chika nisituhtam taapwe e chischeyihtamiyich Chishemanituuh taan e iteyihtahk. Ekw maak che pahchishimipayihut e nuuchiishtuwaat Chishemanituu e itwet, “Cheshtinaash ihtaau Chishemanituu utah mekwesiin e ihtaayekw.”
1CO.14.26	Niichishaanitikw, maau chipaa ihtinaawaau. E naachi ayimihaayekw, pasch awenich chika nikamuuch, pasch awenich chika Chiskutamaacheuch, ekw pasch chika wiihtamuch taan kaa ishi waapahtiikutwaau Chishemanituuh. Pasch chika kweschayimuuch, ekw kutakach che itweshtamaachetwaau e kweschayiminaanuyich. Mikw maak taan mikw che ihtinaanuukwe anite e ayimihaanuuhch yaaitei chechii wiichihiikutwaau anichii kaa taapwehtahkwaau anit kaa ihtaatwaau ekun chipaa ihtuutaakanuu. 
1CO.14.27	Awenich e wii kweschayimitwaau, namui maausuk chipaa uhchi ayimuuch. Ekw maak chipaa ihtaau awen e itweshtamuwaatahk taan e iinaanuyich. Kaye maak namui uste niishu maak nistu chipaa uhchi ayimuuch peyakwaau e ayimihaanuyich. Paahpeyakw chipaa ayimuuch. Namui maausukw chipaa uhchi ayimuuch. 
1CO.14.28	Ekw maak ekaa ihtaayichen aweyuuh che itweshtamaakut awen e kweschayimit ekush namui chipaa uhchi chistuu mekwaach aniyuu e ayimihaanuyich. Ekush mikw pehkaach chika kweschayimuu nesht e ayimihaat Chishemanituuh. 
1CO.14.29	Kaye maak mikw niishu maak nishtu awenichii chipaa chischiwehiicheuch anite e ayimihaanuyich. Ekw anichii kutakach yaakwaau chipaa nituhtamuch kaye yaakwaau chipaa naanituu chischeyihtamuch tiyaapwemakaniyikwe taan e iinaanuyich. 
1CO.14.30	Kutak maak awen itikute Chishemanituuh chechii chischiwehiichet, an awen niishtam kaa ayimit chipaa paasikweu e ayimit. 
1CO.14.31	Misiwe e tashiyekw maamiiskuch chika chii chischiwehiichenaawaau. Ekw maak misiwe e tashiyekw che nisituhtamekw kaye che wiichihiikuyekw. 
1CO.14.32	Awen kaa chischiwehiichet chipaa chischeyihtam taaishpish che ayimit kaye taaishpish chipaa puuniyuu e ayimit. 
1CO.14.33	Wesh taapaa chinitaweyimikunuu Chishemanituu ekaa chechii kachihkaawaachipayihtaayihkw chekwaan anit e ayimihaanuuhch.
1CO.14.33	Nitaweyihtam misiwe chekwaayuu chechii miyupayiyich kaye maak chechii chiyaameyihtaakuniyich anit. 
1CO.14.34	Maau maak chipaa iteyihtaakunh ayimiheukamikw misiwe taanite nestuwiitwaau kaa taapwehtahkwaau. Iskweuch namui chipaa uhchi chistuuch e ayimihaanuyich. Wesh chii chistahamuwaakanuuch chechii ayimitwaau, chechii pachishteyimitusuustawaatwaau unaapemuwaauh muyaam taan e ishi wiihtamaachemakaniyich wiishuwewiniyuu. 
1CO.14.35	E ihtakuniyikwe maak chekwaayuu etituu e wii chischeyihtahkwaau taan kaa ishi aayimuutaakanuyikwe unaapemuwaau chipaa kakwechimeuch iskutak nete e ihtaatwaau ihtaatwaawenich. Wesh namui mitun muyaam ishinaakuniyuu iskweu chechii ayimit anite e ayimihaanuyich. 
1CO.14.36	Chititeyihtenaawaau aa chiyawaau e ihtaayekw e chii uhchipayiyich Chishemanituu utayimuwin, maak mikw chiyawaau e chii utihtahukuyekw. 
1CO.14.37	Peyakw maak awen anit e tashiyekw e iteyihtamukwe e uchischiwehiichesuut maak e iteyihtamukwe ahchaahkw miiwewiniyuu e ayaat, chipaa chischeyihtam uyuu kaa ishi masinahamaatakuch Utipeyihchikeuh uyuu e itashuweyich. 
1CO.14.38	Ekw maak awen ekaa chischeyihtahke uyuu, ekut e nuukuniyich ekaa uchischiwehiichesuut aat e chii itwet e uchischiwehiichesuut. 
1CO.14.39	Ekw maak niichishaanitikw, suuhk chipaa iteyihtenaawaau chechii chischiwehiicheyekw. Ekaawii kaye chika uhchi chipihchihaawaauch anichii kaa kweschayimitwaau. 
1CO.14.40	Misiwe chekwaan e ihtuutaakanuuhch kuiskw chipaa ihtuutaakanuu kaye chipaa ati nihiiskaatuumakanh misiwe taan e ati ihtinaanuuhch.
1CO.15.1	Ekw maak waa chischisuumitakuch, niichishaanitikw, an miywaachimuwin kaa aayimuutamaan kaa kacheschimitakuch, chichii taapwehtenaawaau kaye maak chichii utinenaawaau taan kaa ishi wiihtamaan. Eukuu miywaachimuwin yaaichikaapuuhiikuyekw. 
1CO.15.2	Eukuu miywaachimuwin Jesus kaa aayimuumaakanuut kaa aayimuutamaan kaa kacheschimitakuch. Eukuu che pimaachihiikuyekw suuhk mamechiminamekwe. Ekaa maak uu ihtiyekwe ekw kiipaa sheshkwaaht e chii taapwehtamekw che ishinaakuhch ekaa pimaachihiikuyekwe.
1CO.15.3	Wesh chichii aashuu wiihtamaatinaawaau an kaa miikuyaan chechii chischeyihtamaan. Naashch taapwe chihchiwe iteyihtaakun uu kaa waawiihtamaatakuch. Maau e ishi wiihtamaachemakahch. Christ chichii nipistamaakunuu chechii wepeyihtamaakuuhkw chimachihtwaawinuuh mwehch e ishi aayimuuteyich anite Chishemanituu utayimuwinihch che ihtuutamaatahkupane. 
1CO.15.4	Wiihtamaachemakan uu miywaachimuwin e chii chiskashtaakanuyich Christ wiiyuu. Iskutak maak kaa nishtuchiishikaayich ekw kaa wanishkaanaakanuut kaau chechii pimaatisiit. Eukw uu e ishi aayimuutech Chishemanituu utayimuwinihch. 
1CO.15.5	Aayimuuteu kaye e chii nuukushiishtawaat Peter. Chek miin aniyuuh kaa niishushaapuyich kaa nuukushiishtawaat aniyuuh wiya wechiihch kaa wiyaapamaat chechii nuushuushkaakut. 
1CO.15.6	Chek maamuu kaa nuukushiishtawaat uste niyaayinwaau mitaahtumitanuu e tashiyich aniyuuh kaa taapweyimikut. Eshkw mihchetu pimaatisiyuuh uyuuh kaa nuukushiishtawaat. Pasch shaash chii puunipimaatisiyuuh. 
1CO.15.7	James miin chii nuukushiishtaweu. Misiwe kaye aniyuu apastal kaa itaapatisiyich chii nuukushiishtaweu.
1CO.15.8	Yaapach nichii nuukushiishtaakw kaye niya aat niya maauch nuuhtaash e chii iteyihtaakusiyaan. Niya maahchishtai nichii nuukushiishtaakw. 
1CO.15.9	Wesh niya maauch namui chekwaan nititeyihtaakusin e tashitwaau misiwe anichii kaa wiyaapamaakanuutwaau apastal chechii itaapachihaakanuutwaau. Namui waawaach nitepicheyihtaakusin apastal chechii ishinihkaatikuyaan wesh nichii nanehkaachihaayuuh Chishemanituu utiiniimh. 
1CO.15.10	Mikw maak Chishemanituu sehchei e miyutuutamuwaat aweyuuh ekut wehchi ishinaakusiyaan taan e ishinaakusiyaan anuhchiish. Namui maak sheshkwaaht aniyuu kaa ishi sehchei miyutuutamuut. Niya maak wii, etituu suuhk nichii aapatisin ishpishaat misiwe e tashitwaau anichii kutakach apastalach. Namayeu maak niya tipiiwe kaa ihtiyaan. Chishemanituu wiya sehchei e chii miyutuutamut wehchi ihtuutamaan uu kaa ishi aayimuutamaan. 
1CO.15.11	Eukw uu miywaachimuwin misiwe e tashiyaahch e ishi kacheschimuweyaahch, niya ekw maak anichii kutakach apastalach. Eukw maak uu tiyaapwehtamekw.
1CO.15.12	Uu maak e ishi kacheskweyaahch e aayimuutamaahch Christ e chii wanishkaanaakanuut kaa nipit, taanite pasch anit e tashiyekw wehchi itweyekw ekaa kaau che uhchi wanishkaanaakanuutwaau anichii kaa nipitwaau. 
1CO.15.13	Wesh taapwe an e ishinaakunikwe ekw kiipaa namui uhchi wanishkaanaakanuyiche Christ kaa nipit. 
1CO.15.14	Ekw maak ekaa kaau uhchi wanishkaanaakanuukwe Christ kaa nipit ekw kiipaa namui wiyesh itaapatan an kaa ishi kacheskweyaahch. Kaye maak namui wiyesh itaapatan taan e ishi taapwehtamekw. 
1CO.15.15	Waawaach chipaa nuukun e nanatayaachimachiht Chishemanituu wesh nichii itaachimaanaan kaau e chii wanishkaanaat Christ kaa nipiyich. Tiyaapwemakanikwe maak ekaa kaau wanishkaanaakanuutwaau kaa nipitwaau ekw kiipaa namui uhchi wanishkaaneche Chishemanituu Christ. 
1CO.15.16	Wesh taapwe ekaa kaau weniskaanaakanuuwaakwenich kaa nipitwaau ekw kiipaa kaye wiya Christ namui kaau uhchi wanishkaanaakanuwiyiche. 
1CO.15.17	Ekaa maak uhchi wanishkaanaakanuukwe Christ kiipaa sheshkwaaht kaa taapweyimekw. Kaye maak eshkw chiwanishinaawaau chimachihtwaawiniwaahch. 
1CO.15.18	Tiyaapwemakanikwe ekaa kaau wanishkaanaakanuutwaau anichii kaa nipitwaau kiipaa anichii shaash kaa nipitwaau e chii taapweucheyimaatwaau Christ wenisihkwaau. 
1CO.15.19	Chiishpin yaakwaamaach mikw utah aschiihch e pimaatisiihkw waahchihiikuwaauhkwe e taapweucheyimahkw Christ chiyaanuu maauch chichistimaacheyihtaakusinaanuu e tashit awen utah aschiihch e pimaatisiit.
1CO.15.20	Mikw maak taapwemakan Christ kaau e chii wanishkaanaakanuut kaa nipit. Ekut maak wehchi cheshtinaateyihtaakuhch kaye wiyawaau che wanishkaanaakanuutwaau anichii kaa nipitwaau e chii taapweyimaatwaau Christ. 
1CO.15.21	Wesh chii ihtakuniyuu peyakw naapeu chekwaayuu e chii ihtit wehchi ihtakuhch nipuwin, kaye maak ihtaau kutak naapeu aniyuu taan kaa ihtit ekut wehchi ihtakuniyich kaau chechii wanishkaanaakanuutwaau kaa nipitwaau. 
1CO.15.22	Nipiwiniyuu chichii petwaakunuu Adam, wiya maak Christ pimaatisiiwiniyuu chichii petwaakunuu. 
1CO.15.23	Misiwe maak awen ihtakuniyuu taaishpish che wanishkaanaakanuut. Christ niishtam kata waanishkaanaakanuu. Ekw maak che wanishkaanaakanuyich aniyuuh aweyuuh kaa tipiyeusiit iskutak miin takushihke. 
1CO.15.24	Ekw maak Christ che wanaachihtaat misiwe uchimaawiniyuu, misiwe tipeyihchichewiniyuu kaye suuhkaatisiiwiniyuu. Ekw maak che iskwaapayihch aschii. Iskutak maak uu chii ispayihche ekw Christ che miyaat Chishemanituuh Uhtaawiimaauh chisheuchimaawiniyuu. 
1CO.15.25	Wesh wiya kata uchimaau Christ paatish Chishemanituuh chii ashpashihaayichenh misiwe aniyuuh kaa uhkaateyimikut Christ nesht chii miikute tekash chechii tipeyimaat. 
1CO.15.26	An maahchishtai chekwaan che wanaachihtaakanuuch eukw nipuwin. 
1CO.15.27	Wesh itashteu Chishemanituu utayimuwinihch, “Chishemanituu misiwe chekwaayuu chii miyeu chechii tipeyihtamiyich.” Uu maak kaa itashtech misiwe chekwaayuu chii miyaakanuu wiya chechii tipeyihtahk nisituhtaakun ekaa asitichimaakanuut Chishemanituu anit aniyuu kaa itashteyich. Wesh Chishemanituu Christ miyeu misiwe chekwaayuu chechii tipeyihtamiyich. 
1CO.15.28	Iskutak misiwe chekwaayuu chii miyaakanuute Christ chechii tipeyihtahk ekw wiya Christ che pachishteyimitisuustawaat Chishemanituu, aniyuuh kaa miikut misiwe chekwaayuu chechii tipeyihtahk. Ekw maak Chishemanituu tekash misiwe chekwaayuu kaye misiwe aweyuuh che tipeyimaat.
1CO.15.29	Ihtaauch anichii e chii siikahaahtaakusiitwaau aniyuu uhchi aweyuuh shaash e chii nipiyich. Taan maak waa ihtitwaau aniyuu kaa ihtitwaau. Wesh taapwe ekaa miin weniskaanaakanuuwaakwenich anichii shaash kaa nipitwaau chekwaayuu wehchi siikahaahtaakusiitwaau aniyuu uhchi aweyuuh shaash e chii nipiyich. 
1CO.15.30	Ekw maak niya, chekwaan eshikum tipahiikanh wehchi pachishtinisuyaan taanit kwestaatikuhch ekaa e ihtakunikwe wanishkaanuwin. 
1CO.15.31	Niichishaanitikw, eshikum chiishikaauh nipeshuwaapahten nipuwin. An e ishi maamihchihiyekw taapishkun e wiicheuhkw Utipeyihchikeu Jesus ekut wehchipayihch uu chechii itweyaan. 
1CO.15.32	Chiishpin maak muhch kaa maasihaauchenich naapeuch mwehch awesiisach kaa kushtaatikusiitwaau kaa iteyihtaakusitwaau Ephesus kaa ihtaatwaau chekwaan kaa wiihkuchihtamaasuyaan. Chiishpin taapwe ekaa weniskaanaakanuuwaakwenich anichii shaash kaa nipitwaau ekush kiipaa chipaa ihtuutenaanuu an kaa iinaanuuhch che ihtuutaakanuuhch, “Miichisutaau kaye minihkwetaau, mishuwaach waapahche chika nipinaanuu.” 
1CO.15.33	Ekaawii chika uhchi wiyeshimikunaawaau. Taapwemakan an kaa iinaanuuhch, “Anichii kaa machaatisiitwaau awenich e papaawiichewaakanuutwaau ekut wehchipayihch nitamukw e ihtinaanuuhch.” 
1CO.15.34	Wii waashkameyihtamukw maa. Ekun ekw ishpish machituutamukw. Chipaa pimaamishiinaawaau e ititakuch pasch anit e tashiyekw ekaa chischeyimekw Chishemanituu.
1CO.15.35	Maak chika chii kakwechihcheyimuu awen, “Taan e iteyihtaakuniyich awen e wanishkaanaakanuut e chii nipit. Taan che ishinaakuniyich wiiyuu wanishkaanaakanuute.” 
1CO.15.36	Nuwach namui chititeyihtenaawaau an kaa ishi kakwechihcheyimuyekw. Maamituneyihtamukw maa chekwaan e nihtaauchihtaakanuuhch. Niishtam anite nitaamihch aschiihch ashtaakanuu shuumin ati wehchi chihchi nihtaauchihch chekwaan. An maak kaa ashtaakanuuhch anite pitamaa chika nipiimakan. Ekw maak yaakw che pimaatisiimakahch, ekw yaakw che nihtaauchihch. 
1CO.15.37	An maak shuumin kaa ahaakanuut anite aschiihch namui mitun chischeyihtaakun taan nihaau che ishinaakuhch iskutak chiishi nihtaauchihche. 
1CO.15.38	Chishemanituu maak wiya wiyeyihtam taan che ishi nihtaauchihcheyich misiwe nanaahkuu e ishinaakusiyich shuuminh. 
1CO.15.39	Maak maamituneyimekuch iinuuch, awesiisach, piyeshiishach ekw maak namesach. Misiwe aahchiiuh ishinaakuniyuu wiiyuwaauh. 
1CO.15.40	Ihtakunh kihchikiishikw miiyuuh kaye ihtakunh aschiiyuu miiyuuh. Aahchiiuh maak ishi chisteyihtaakunh kihchikiishikw miiyuuh taan e ishi chisteyihtaakuhkwaau aschiiyuu miiyuuh. 
1CO.15.41	Ihtakuniyuu e ishi miywaashtawet piisim. Tipischipiisim kaye ihtakuniyuu e ishi miywaashtawet. Kaye achahkushach ihtakuniyuu e ishi miywaashtawetwaau. Anichii achahkushach nanaahkuu ishinaakuniyuu e ishi miywaashtawetwaau.
1CO.15.42	Ekun mwehch e ishinaakuhch miiyuu, iskutak kaa nahiihkaakanuuhch ati wiinipayuu an miiyuu. Iskutak maak wanishkaanaakanuute nipuwinihch uhchi, aniyuu wiiyuu kaachiche chika pimaatisiimakaniyuu. 
1CO.15.43	An kaa nahiihkaakanuuhch miiyuu namui pimaatisiimakan kaye wiinaakun. Iskutak maak wanishkaanikanuuhche nipuwinihch uhchi nuwach chika suuhchisiimakan kaye chika miywaashuu. 
1CO.15.44	Awen e nahiihkuwaakanuut, aniyuu wiiyuu iin miiyuu ishinaakuniyuu. Iskutak wanishkaanaakanuute an kaa nahiihkuwaakanuut, aniyuu wiiyuu ahchaahkw miiyuu chika ishinaakuniyuu. Ihtakun iin miiyuu. Ihtakun kaye Ahchaahkw miiyuu. 
1CO.15.45	Masinaateu anite Chishemanituu utayimuwinihch e itashtech, “An niishtam naapeu, Adam, chii ishihaakanuu chechii pimaatisiit.” An maak maahchishtai Adam eukuu Christ, Ahchaahkuu wiya, wiya miiweu pimaatisiiwiniyuu. 
1CO.15.46	Niishtam miiyuu chimiikunaanuu utah aschiihch. Ekw maak paatimaa che miikuyihkw ahchaahkw miiyuu. 
1CO.15.47	An niishtam naapeu Adam, iskutak kaa usihiikut Chishemanituuh sischuuhch chii uhchi usihiikuu. Christ maak kihchikiishikuhch chii uhtuhteu wiya. 
1CO.15.48	Misiwe awenich utah aschiihch kaa pimaatisiitwaau mwehch Adam kaa ishinaakusiyich ishinaakusuuch. Ekw maak anichii awenich anite kihchikiishikuhch che ihtaatwaau mwehch Christ kaa ishinaakuniyich chika ishinaakusuuch. 
1CO.15.49	Mwehch maak e ishi nispituuhkw an sischuuhch kaa uhchi ushihaakanuut cheshtinaash kaye chika nispituwaanuu an kihchikiishikuhch kaa uhtuhtet.
1CO.15.50	Maau waa ishi wiihtamaatakuch niichishaanitikw. Uyuuh chiiyuunuuh kaa wiyaasuuhkwaau kaye kaa mihkuuhkwaah namui kata chii ihtakunh anite Chishemanituu uchisheuchimaawinihch, kaye maak an chekwaan che nipiimakahch kaa ishihtaakanuuhch namui kaachiche kata chii pimaatisiimakan. 
1CO.15.51	Chiwiihtamaatinaawaau chekwaan ekaa chischeyihtaakunuuhch. Namui misiwe chika uhchi nipinaanuu. Mikw maak misiwe e tashiihkw sischikuuch chika kweschinaakuhiikunaanuu. 
1CO.15.52	Iskutak pehtaakuhche puutaachikan peyakwaau e piskaapit awen ekun che ishpish chishipayihch e kweschinaakuhiikuyihkw. Ekw maak anichii kaa nipitwaau che wanishkaanaakanuutwaau nipuwinihch uhchi kaachiche chechii pimaatisiitwaau. Ekw maak misiwe che kweschinaakuhiikuyihkw. 
1CO.15.53	Wesh miiyuu kaa wiinipayihch chika kweschinaakuhtaakanuu ekaa chechii wiinipayihch. Kaye chika kweschinaakuhtaakanuu ekaa nihtaa miin che nipiimakahch. 
1CO.15.54	Iskutak maak anichii awenich kaa nipitwaau e wiinipayikwaauh wiiyuuwaauh wanishkaanaakanuutwaawenich kaachiche pimaatisiiwinihch ishi ekw che ispayihch an kaa itashtech Chishemanituu umasinahiikanihch,
1CO.15.54	Shaash namui ihtakun nipuwin, shaash tekash chii shaakuuchihtaakanuu. 
1CO.15.55	Shaash mitun tekash chii tepihtaakanuu nipuwin. Namui mechim chika chii aahkuhiikunaanuu ekw. 
1CO.15.56	wesh machaatisiiwin eukw e ituhtahiiwemakahch nipuwinihch. Wiishuwewiniyuu maak shaakuuchipitikuu awen chechii machituutahk. 
1CO.15.57	Chika nanaaskumaanuu maak Chishemanituu chitipeyihchikeminuu Jesus Christ uhchi. Chichii ihtuutamaakunaanuu ekaa chechii shaakuuchihiikuyihkw nipuwin, teyakuch kaachiche chechii pimaatisiihkw. 
1CO.15.58	Eukw maak uu wehchi siihchimitakuch niichishaanitikw kaa saachihiitakuch, yaaichikaapukw e pimaatisiistuwekw Utipeyihchikeu. Ekaawii nuuhtapuuniikw. Suuhk muush aapatisiishtuwaahk Utipeyihchikeu. Wesh chichischeyihtenaawaau cheshtinaash ekaa sheshkwaaht aapatisiishtawekw Utipeyihchikeu.
1CO.16.1	Ekw che aayimuutamaatakuch an shuuliyaau chipaa maamuushtinikanuu chechii wiichihaakanuutwaau kaa taapwehtahkwaau anite aniyuu aschiiyuu Judea kaa ishinihkaateyich kaa ihtaatwaau. Mwehch maak kaa itashumakwaau anichii umaamuuayimihaauch anite Galatia kaa ishinihkaateyich aschiiyuu kaa ihtaatwaau chechii ihtitwaau ekun kaye chiyawaau ihtikw. 
1CO.16.2	An e chihchipayihch e tuushtech, misiwe awen anit e tashiyekw chipaa pahkaanishtaau shuuliyaayuu e nanaakataweyihtamihiikut taan maamuu kaa ishi miikut Chishemanituuh chechii uhchistamaasut. Misiwe chipaa maamuu kanuweyihtaakanuu. Ekw maak namui chipaa uhchi ihtakun e maamuushtinikanuuhch shuuliyaau takushiniyaane. 
1CO.16.3	Takushiniyaane maak anite e ihtaayekw, nika itishahwaauch naapeuch Jerusalemihch chechii ituhtataatwaau chishuuliyaamuwaayuu. Chiyawaau chinitaweyimitinaawaau chechii wiyaapamekuch uchii naapeuch che itishahukwaau anite. Nika miyaauch masinahiikanh che ituhtataatwaau anite ayimiheukamikuhch Jerusalemihch, chiyawaau e aayimuumitakuch kaye maak wiyawaau anichii naapeuch e aayimuumakwaau. 
1CO.16.4	Ekw maak iteyihtaakuhche kaye niya chechii ituhteyaan Jerusalemihch kiipaa che wiicheukwaau.
1CO.16.5	Macedonia kaa ishinihkaatech aschii nika shaapuhtawehten. Ekw maak che nituwaapamitakuch iskutak chii ituhteyaane anite. 
1CO.16.6	Maaskuuch weipishchiish nika ihtaan anit e ihtaayekw, nesht iskan pipun che ihtaawaane anit e ihtaayekw. Ekw maak chechii wiichihiyekw taan che ishi nitaweyihtamuwaane taanite miin che ituhtewaane. 
1CO.16.7	Namui anuhchiish chiwii pechi nituwaapamitinaawaau. Wesh aat anuhchiish nituwaapamitakuch mikw weipishchiish nipaa chii ihtaan. Nipukuseyihten maak chineushiish chechii ihtaayaan anit e ihtaayekw iteyihtahke Utipeyihchikeu chechii ihtaauch anit e ihtaawekw. 
1CO.16.8	Mikw ekut utah Ephesus che ihtaayaan anuhchiish wii paatish utihchipayihche Pentecost. 
1CO.16.9	Mekwaach naashch nihiipayuu chechii miyu aapatisiyaan utah aat e mihchetitwaau awenich e wii machipayihkahtuutwaau.
1CO.16.10	Chek pechi nituwaapamitaakwe Timothy suuhk che wii miyuuhkuwekw wesh kaye wiya atushkuweu Utipeyihchikeuh mwehch niya e ishi atushkaamach. 
1CO.16.11	Namui awen chipaa uhchi aatuweyimeu aniyuuh Timothy. Teyakuch wiichihaahkw chechii takushinit ute e ihtaauch ekaa chekwaayuu chipishkaakut. Wesh nipukuseyimaau chechii pechi chiiwe wiichewaat aniyuuh kutak chiichishaanuuh.
1CO.16.12	Ekw maak chiichishaanuu Apollos che aayimuumak. Muush nichii siihchimaau chechii chiiutamitaakw iskutak kaautamitaakw aniyuuh kutak chiichishaanuuh. Namui uhchii wiya ituhteu anuhchiish wii. Wiipach kiipaa nihiipayite chika nituwaapamikuwaau.
1CO.16.13	Waaskamisiikw, ahchaahkuwinihch ishi yaakwaamiikw. Suuhk yaaichikaapuukw taan e ishi taapwehtamekw. Ekaawii kushtaachikw. Suuhk suuhchikaapuukw. 
1CO.16.14	Nuukuhtaakw chisaachihiiwewinawaau misiwe chekwaan e ihtuutamekw.
1CO.16.15	Niichishaanitikw, chichischeyihtenaawaau anit e peyakuteusiit Stephanas eukw anichii niishtam kaa taapweyihtahkwaau anite aniyuu aschiiyuu Achaia kaa ishinihkaateyich. Chii pachishtinisuuch chechii atushkuwaatwaau kaa taapwehtamiitwaauh. 
1CO.16.16	Niichishaanitikw, naashch taapweh chisiihchimitinaawaau chechii pachishteyimititisuustawekuch anichii awenich uyuu kaa iteyihtaakusitwaau. Pachishteyimitisuustuumaahkw kaye misiwe aniyuuh kaa wiichihiikutwaau aniyuu utitaapatisuwinawaau nesht suuhk kaa aahchiistamiyich aniyuu e ishi wiichihiikutwaau. 
1CO.16.17	Nimiyeyihtamuwaan Stephanas, Fortunatus ekw maak Achaicus e chii takushihkwaau ute e ihtaauch. Muyaam chiyawaau e ihtaayekw utah e ihtaayaan ekun kaa iteyihtamuch kaa ihtaatwaau utah e ihtaauch. 
1CO.16.18	Wesh chii ihtakuniyuu kaa ishi miyeyihtamihiitwaau mwehch kaa ishi ihtakuniyich kaa ishi chii miyeyihtamihiitaakuch kaye chiyawaau. Chipaa chisteyimaakanuuch naapeuch uyuu e iteyihtaakusitwaau. 
1CO.16.19	Anichii umaamuuayimihaauch anite Asia kaa ishinihkaateyich aschiiyuu kaa ihtaatwaau chiwaachiyemikuwaauch. Kaye Aquila ekw maak Priscilla nesht aniyuuh umaamuuayimihaauh kaa nishtawiyich anite e ihtaatwaau e ayimihaayich chiwaachiyemikuwaauch. 
1CO.16.20	Misiwe chiichishaanuuch utah kaa ihtaatwaau chiwaachiyemikuwaauch. Chiyawaau kaa wiichishaanihtuyekw uchemitukw e waachiyemituyekw.
1CO.16.21	Niya Paul. Niya tipiiwe nitihchii nitaapachihtaan uu e masinahamaatakuch neshta e waachiyemitakuch. 
1CO.16.22	Awen ekaa saachihaate Utipeyihchikeu, ekush chika waweshihiikuu Chishemanituu. Takushin maa, Utipeyihchikeu.
1CO.16.23	Nitutamuwaau Utipeyihchikeu Jesus chechii shaweyimitaakw. 
1CO.16.24	Misiwe chisaachihiitinaawaau Jesus Christ uhchi. Amen.
2CO.1.1	Niya Paul, Jesus Christ utapastalimh kaa masinahiicheyaan. Wiya Chishemanituu kaa wiyaapamit apastal chechii itaapatisuuch. Niya ekw maak chiichishaanuu Timothy taapishkun chimasinahamaatinaan. Chiyawaau Chishemanituu e ihtaat kaa ishi maamuuayimihaayekw anite Corinth kaa ishinihkaatech ihtaawin kaa ihtaayekw chimasinahamaatinaan. Kaye maak misiwe anichii kaa taapwehtahkwaau anite Achaia kaa ishinihkaateyich aschiiyuu kaa ihtaatwaau nimasinahamuwaanaanich. 
2CO.1.2	Chishemanituu Kuuhtaawiinuu kaye maak Jesus Christ Chitipeyihchikeminuu chika shaweyimikuwaauch kaye chika miikuwaauch chiyaameyihtamuwiniyuu.
2CO.1.3	Kata wii maamihchimaakanuu Chishemanituu Chitipeyihchikeminuu Jesus Christ Uhtaawiih. Eukw uu uhtaawiimaau muush kaa chishewaatutawaat aweyuu kaye kaa kaachiichihaat aweyuuh misiwe e ishi aayimuhuyich. 
2CO.1.4	Eukw uu muush meyeyimuhiitahkw tahtwaau e aayimuhuyihkw. Ekut wehchipayihch chechii chischeyihtamuhkw taan che ishi wiichihiihkwaau chiyaanuu kutakach awenichii e aayimuhutwaau. Chishemanituu e chii kaachiichihiitahkw taanit kaa aayimuhuyihkw ekw maak chescheyihtamuhkw kaye chiyaanuu chechii kaachiichihiihkwaau awenichii e aayimuhutwaau.
2CO.1.5	Chinachishkenaanuu mistahii nanehkaateyimuwin mwehch Christ kaa ishi nachishkahk, chika miikunuu maak kaye Chishemanituu kaachiichihiiwewiniyuu Christ uhchi. 
2CO.1.6	Ekw maak tahtwaau e nachishkamaahch naashch e aayimihch, nichischeyihtenaan che kaachiichihiikuyekw uu kaye ekut che uhchi pimaachihuyekw. Wesh nikaachiichihiikunaan Chishemanituu ekw maak chiyawaau chechii kaachiichihiitaahch. Kaachiichihiiwewin maak e ayaayekw chika chii siipiiwesiistenaawaau kaye chika chii ishikaapushtenaawaau aniyuu chekwaayuu mwehch niyaan e ishi aayimihiikuyaahch. 
2CO.1.7	Nicheshtinaahunaan maak che suuhchikaapuuyekw aat e nanehkaateyimuhiikuyekw mwehch niyaan e ishi nanehkaateyimuhiikuyaahch, kaye maak cheshtinaash kaye chiyawaau che kaachiichihiitaakw Chishemanituu mwehch niyaan kaa ishi kaachiichihiyimiht.
2CO.1.8	Niichishaanitikw chiwii chischeyihtamihiitinaan taan kaa ispayaahch nete ane aschii Asia kaa ishinihkaatech kaa ihtaayaahch. Naashch taapwe nichii kusikushkaakunaan taan kaa ishi nachishkamaahch. Shaash nichii iteyihtenaan ekaa chechii ihtiyaahch. 
2CO.1.9	Shaash mitun nichii iteyihtenaan ekw wetihchipayihch che puunipimaatisiyaahch. Chii pachishtinam Chishemanituu uyuu chechii ispayuuchiht e chii wii chischeyihtamihiikuyaahch ekaa niyaan chechii aspeyimitutaasuyaahch, mikw wiya chechii aspeyimituuchiht, wiya kaa kaschihut chechii wanishkaanaat aweyuuh shaash e chii nipiyich. 
2CO.1.10	Aat e chii ishinaakuhch muyaam che nipiyaahch, Chishemanituu nichii kanuweyimikunaan. Wiya maak nikanuweyimikunaan anuhchiish. Eukw uyuu e ishi cheshtinaateyimachiht anite niishtamihch, cheshtinaash muush che kanuweyimiyimiht namui wiyeshin taan che ishi aayimuhuwaahche. 
2CO.1.11	Chiyawaau maak kaye chika chii wiichihiinaan e ayimiheshtamuuyaahch. Uu maak ihtiyekwe paatimaa kata nuukun taan che ishi shaweyimiyimiht Chishemanituu. Ekut maak che uhchipayiyich mihchetu awen che nanaaskumaat Chishemanituu.
2CO.1.12	Maau maak e ishi maamihchisiyaahch, mitun nicheshtinaahunaan muush kuiskw e chii ihtiyaahch taanite mikw kaa ati ihtaayaahch, etituu maak mekwaach anite e ihtaayekw kaa ihtaayaahch. Kaye maak muush e chii taapweucheyihtaakusiyaahch. Chishemanituu nichii miikunaan ushaweyihchichewin uu chechii ihtiyaahch. Namui niyaan nikachehtaaweyihtamuwinaahch uhchipayuu. 
2CO.1.13	Mesinahamaataahch maak mikw an chechii ayimihtaayekw kaye chechii nisituhtamekw ekun e ishi masinahamaataahch. 
2CO.1.14	Maaskuuch namui tekash chinisituhtuunaan anuhchiish. Nipukuseyimun maak tekash chechii ati nisituhtuuyaahch. Ekw maak aniyuu e chiishikaayich Jesus Chitipeyihchikeminuu takushihke ekw che maamihchihiitaahch mwehch chiyawaau che ishi maamihchihiyaahch.
2CO.1.15	Kaa ishpish chii cheshtinaateyihtamihiikuyaan misiwe uu, nichii wiyeyihten chiyawaau niishtam chechii chiiutamitakuch. Ekw maak chipaa nihiipayuu niishwaau chechii wiichihiitakuch. 
2CO.1.16	Wesh anite an aschii Macedonia kaa ishinihkaatech kaa ituhteyaan nichii iteyihten chiyawaau niishtam chechii nituwaapamitakuch. Ekw maak iskutak kaau pechi chiiweyaane ekw miin chipaa nituwaapamitinaawaau. Ekut maak anit chipaa chii wiichihiinaawaau Judea kaa ishinihkaatech aschii chechii ituhteyaan, ekun kiipaa kaa ishi wiyeyihtamaan nipaa ihtin. 
2CO.1.17	Mikw maak namui nuuhchi nihiipayin ekw kaa aahchihtaayaan taan an niishtam kaa ishi wiyeyihtamaan che ihtiyaan. Chititeyihtenaawaau aa maak mikw napaach e chii ihtiyaan iskutak kaa wiyeyihtamaan taanite che ituhteyaan. Taapaa mikw naapeu e ihtaat uhchipayuu iskutak weyeyihtamaan taan che ihtiyaan. Taapaa nihtaa nitishinaakusin chechii itak awen, “Ehe, cheshtinaash ekun che ihtiyaan,” e cheshtinaahuyaan maak ekaa taapwe wii ihtuutamaan an taan kaa itweyaan. 
2CO.1.18	Mwehch Chishemanituu muush e taapwet taan e itwet, nichischeyimikw taapwe e taapweuch kaye niya taan e iteuch. “Ehe” e itweyaan, taapwe ehe nititwen, “Namui” e itweyaan, taapwe namui nititwen. 
2CO.1.19	Wesh Jesus Christ Chishemanituu Ukusisa an kaa aayimuutamaataahch, niyaan kiipaa Silas, Timothy ekw maak niya, cheshtinaateyihtaakusuu taan e itwet, namui wiiskaat nanatayuu. “Ehe” e itwech, cheshtinaateyihtaakuniyuu aniyuu ehe e itwet. 
2CO.1.20	Chishemanituu aapachiheu Jesus cheshtinaash chechii ihtuutahk taan kaa itwet che ihtuutahk kaye che ati chisteyihtaakuhaakanuut. 
2CO.1.21	Chishemanituu eukw yaaichikaapuhiikuyaahch kaye chiyawaau maak Chiyaaichikaapuuhiikuwaau. Aniyuu e taapweucheyimahkw Jesus ekut wehchi yaaichikaapuhiitahkw. Chishemanituu chichii wiyaapamikunuu chechii papaamuhtataauhkw miywaachimuwiniyuu. 
2CO.1.22	Chichii miikunuu kaye Utahchaahkwa chitehiinaahch chechii ihtaayich kaye chechii cheshtinaateyihtamihiikuuhkw taapwe e tipiyeusiitutaatahkw. Ekut kaye wehchi cheshtinaateyihtamahkw cheshtinaash misiwe che miskamuhkw taan e ishi ayeskuushtamaatahkw.
2CO.1.23	Nitaapwen taan e itweyaan Chishemanituu e pehtuut e taapweuch. E manaachihiitakuch ekun wehchi iteyihtamaan ekaa pitamaa chechii takushiniyaan anite Corinth chechii nituwaapamitakuch. 
2CO.1.24	Namui kiipaa wii chiwii wawiishuwaatitinaan chechii wiihtamaataahch chekwaan chipaa taapwehtenaawaau wesh chiyaaichikaapuunaawaau taapwehtamuwinihch ishi. Teyakuch wesin chiwii wiichaapatisiimitinaan chiyawaau chechii uhchi miyeyihtamekw.
2CO.2.1	Shaash nichii iteyihten ekaa che uhchi wii misimeyihtamihiitakuch miin nituwaapamitakuche, 
2CO.2.2	wesh Chimiyeyihtamihiinaawaau. Misimeyihtamihiitakuche maak, awen miin e ihtaat che miyeyihtamihiit. Namui awen. 
2CO.2.3	Ekun wehchii masinahamaatakuch an kaa masinahamaatakuch. Namui nuuhchi nitaweyihten chechii misimeyihtamihiyekw nituwaapamitakuche, wesh chiyawaau chipaa miyeyihtamihiinaawaau. Mitun nichii chischeyihten miyeyihtamaane kaye chiyawaau che miyeyihtamekw. 
2CO.2.4	Utah kaa masinahamaatakuch mekwaach naashch taapwe nichii mukushkaateyihten. Nichii piikutehen. Mistahii kaye nichii uhchikuwaapin. Taapaa kuuhchi wii misimeyihtamihiitinaawaau an kaa masinahamaatakuch mikw chichii wii chischeyihtamihiitinaawaau taan e ishpish mista saachihiitakuch.
2CO.2.5	E ihtaakwe awen e chii misimeyihtamihaat aweyuu, namui niya nuuhchi misimeyihtamihiikw. Chiyawaau maak misiwe e tashiyekw chii ihtakuniyuu taan kaa ishi misimeyihtamihiitaakw. Namui etituu niwii aayimuuten uu. 
2CO.2.6	Shaash chichii wiyeyihtenaawaau taan che ishi waweshihaakanuut. Ispayuu maak aniyuu taan kaa ishi waweshihaakanuut. 
2CO.2.7	Utihchipayuu maak chechii wepeyihtamuwekw ekw. Kaye chipaa kaachiichihaawaau ekaa chechii iteyihtahk chihchiwe chechii puuniit wesaa e mista macheyihtahk. 
2CO.2.8	Ekun wehchi siihchimitakuch chechii chischeyihtamihekw taapwe eshkw e saachihekw. 
2CO.2.9	Chichii wii nituu chischeyimitinaawaau an kaa masinahamaatakuch. Che nanihiihtamuwaakwenich aahch misiwe taan e itashumikwaau nichii iteyihten. 
2CO.2.10	Wesh tahtwaau e wepeyihtamuwekw awen taan kaa ihtit kaye niya niwepeyihtamuwaau. Netuweyihtaakunikwe chechii wepeyihtamuuk awen niwepeyihtamuwaau chiyawaau chechii wiichihiikuyekw e chischeyihtamaan Christ e ihtaat utah e ihtaayaan. 
2CO.2.11	Uu maak chitihtinaanuu ekaa chechii pisiiwiitahkw machimanituu. Wesh chichischeyimaanuu taan waa ihtit.
2CO.2.12	Troas kaa ishinihkaatech ihtaawin ekute kaa nituu waawiihtamuch Christ umiywaachimuwin. Kaa paapayaan maak anite mitun chii nisituunaakun Utipeyihchikeu shaash e chii ayeskuushtaakupane anit chechii kacheskweuch. 
2CO.2.13	Mikw maak yaapach chii ihtakun taan kaa ishi mukushkaateyihtamaan wesh taapaa nuuhchi waapamaau niichishaan Titus anite chechii ihtaat. Ekw maak kaa nakatakwaau anichii iinuuch anit kaa ihtaatwaau. Macedonia kaa ishinihkaatech aschii ekute miin kaa ituhteyaan.
2CO.2.14	Mikw maak taapwe ninanaaskumaau Chishemanituu wesh muush wii nichischinuhtahiikw taanite e ituhteuch e wiichihiit e aayimuumach Christ chechii uhchi chischeyimaakanuyich, wesh Christ muush pascheyaachewinihch chit ishi pimuhtahiikunuu. Chishemanituu chiwiichihiikunuu chechii tipaachimihkw Christ misiwe awen chechii chischeyimaat. E chischeyimaakanuut Christ mwehch kaa wiihchimaakusich chekwaan iteyihtaakun. 
2CO.2.15	Uu e ihtiihkw mwehch Christ e pachishtinamuwaat Chishemanituuh kaa wiihchimaakusiyich chekwaayuu ekun e ishinaakuhch. An maak e wiihchimaashtech anite anichii che pimaachihutwaau awenichii kaye anichii awenichii che wanishihkwaau ekute e itaapahtech. 
2CO.2.16	Anichii maak che wanishihkwaau awenichii mwehch chekwaan kaa nipahiiwech ekun e ishimaahtahkwaau uyuu kaa wiihchimaakusiyich, ekw anichii che pimaachihutwaau awenichii mwehch an chekwaan che pimaachihiiwech ekun e ishimaahtahkwaau uyuu. Awen maak tiyepicheyihtaakusit uyuu chechii itaapatisit miywaachimuwiniyuu e waawiihtahk.
2CO.2.17	Pasch awenichii kaa papaa kacheskwetwaau muyaam e papaa ataawewaatwaau Chishemanituuh utayimuwiniyuu ekun e ishinaakusitwaau, e wii uhtisiitwaau shuuliyaayuu e ihtitwaau. Namui wii niyaan uu nitishinaakusinaan. Nikuiskutehenaan kaye chihchiwe nititeyihtenaan taan e itashumiyimiht Christ chechii ishi atushkuwachiht wesh nichischeyimikunaan taan e ihtuuchiht.
2CO.3.1	Maaskuuch chika iteyiminaawaau, ekw miin waa miyu aayimuumisut. Ninitaweyihtenaan aa masinahiikanh chechii ihtakuhkwaauh e miyu aayimuumikuyaahch yaakw chechii nituhtuuyaahch. Ekun e ihtitwaau pasch awenichii. Niyaan maak wii namui nika uhchi ihtuutenaan uu. 
2CO.3.2	Muyaam tipaachimusinahiikan e miyu aayimuumikuyaahch ekun e ishinaakusiyekw. Eukw uu e ishi chischeyihtamaahch nitehiinaahch. Misiwe awen chichischeyimikuwaau taan e ishi pimaatisiyekw. Misiwe awen chika chii ayimihtaau aniyuu e ishinaakuniyich tipaachimusinahiikaniyuu kaye chika chii miyu nisituhtam. 
2CO.3.3	Taan e ishi pimaatisiyekw ekut wehchi nisituunaakuhch taan kaa ishi ihtuutamaataakw Christ. Ekun maak mwehch taapwe tipaachimusinahiikan wehchi ishinaakusiyekw. Uu maak tipaachimusinahiikan namui wii masinahiikanaahtikw aapatisuu e masinahiikanuuhch. Namui kaye asiniihch uhchi masinahiikanuu. Chishemanituu uu Payehchi Ahchaahkwa eukw e ishinaakusit mwehch e masinahiichet chitehiiwaahch. Eukw uu kaa aapachihiyimiht chechii petwaataahch uu tipaachimuwin.
2CO.3.4	Uu nit ishi ayiminaan wesh tekash nitaapwehtenaan taan kaa ishi ihtuutamaakuyaahch Christ ati wehchii ihtiyaahch chechii atushkuwachiht Chishemanituu. 
2CO.3.5	Namui wii niyaan e ihtaayaahch chika chii uhchipayuu chechii itweyaahch niyaan tipiiwe chechii ihtuutamaahch uu. Chishemanituu eukw maayikuyaahch chechii ihtuutamaahch misiwe uu taan e ihtuutamaahch. 
2CO.3.6	Wiya nimiikunaan kaschihuwiniyuu chechii atushkuwachiht uyuu e uskaayich niskumuwiniyuu e aapachihtaawachiht. Uu maak niskumuwin namayeu an wiishuwewin kaa masinahiikanuuhch che nanihiihtaakanuuhch, Kaa payehchisiit Ahchaahkw eukw chipaa nanihiihtawaakanuu. Wesh awen ekaa kaa nanihiihtahk taan e itashteyich aniyuu wiishuwewiniyuu nipuwiniyuu kata utihtahukuu. Kaa payehchisiit Ahchaahkw maak pimaatisiiwiniyuu miiweu wiya.
2CO.3.7	An weskach wiishuwewin asiniihch chii masinahiikanuu. Namui uhchi wiichihiikuuch awenichii chechii pimaachihutwaau. Yaapach maak naashch taapwe chii nuukuniyuu Chishemanituu uchisteyihtaakusuwin iskutak Moses kaa miyaat aniyuuh iinuuh aniyuu wiishuwewiniyuu. Naashch taapwe chii suuhcheyihtaakuniyuu taan kaa ishi chihkaashteyich Chishemanituu uchisteyihtaakusuwin Moses utaashtamuhkuhch. Namui etituu uhchi wii kanawaapahtamuweuch anichii iinuuch Moses utaashtamuhkuyuu. Namui maak chineush uhchi chihkaashteu an chisteyihtaakusuwin anit Moses utaashtamuhkuhch. Chii ati paasikunaakun. Yaapach maak chii nuukuniyuu Chishemanituu uchisteyihtaakusuwin an wiishuwewin kaa miiwaanuuhch aat ekaa uhchii pimaachihiiwemakahch. 
2CO.3.8	Namui aa uste chisteyihtaakun an ayimiheu atushchewin Kaa payehchisiit Ahchaahkw e ihtaat kaa uhchipayihch. 
2CO.3.9	Chii ihtakuniyuu taan kaa ishi nishuuwanaachimikutwaau awenichii wiishuwewiniyuu. Chiishpin maak yaapach nuwach kaa nuukuniyikwe Chishemanituu uchisteyihtaakusuwin kaa miiwaanuuhch an wiishuwewin taan etituu che ishpish nuukuniyich Chishemanituu uchisteyihtaakusuwin an niskumuwin anit wehchi kuiskunaakuhaakanuutwaau awenichii Chishemanituu ishi e ihtaayich. 
2CO.3.10	Iskutak kaa miiwaanuuhch an wiishuwewin Chishemanituu uchisteyihtaakusuwin chii nuukuniyuu mikw maak muyaam tekash e ati paasikunaakuniyich chii ishinaakuniyuu wesh an ahchaahkw niskumuwin etituu chisteyihtaakun. 
2CO.3.11	Kaa chisteyihtaakuniyikwe maak an mikw weipishchiish kaa ihtakuhch chisteyihtaakusuwin taan etituu e ishpish chisteyihtaakuhch an kaachiche che ihtakuhch chisteyihtaakusuwin.
2CO.3.12	Naashch taapwe nicheshtinaateyihtamihiikunaan uu. Ekun maak wehchi miyupayihch mikw chechii ishi wiihtamaataahch. 
2CO.3.13	Namui nitishinaakusinaan Moses taan kaa ishinaakusit. Chii aakuuhkwehuu ekaa chechii waapahtamiyich Israel iinuuh wetaach ekaa ati waashtuweyich utaashtamuhkw. 
2CO.3.14	Namui uhchi wii nisituhtahtamuch anichii iinuuch. Eshkw maak anuhchiish uyuu e chiishikaayich eshkw ekun e itiskahkwaau aniyuu aakuuhkwehuniyuu ishinaakusuuch e ayimihtuwaakanuutwaau aniyuu weskach niskumuwiniyuu. Namui chii nisituhtamuweuch Chishemanituu utayimuwiniyuu. Paatish awen e pimaachihiikut Christ ekut e iichenikanuyich aniyuu aakuuhkwehuniyuu. 
2CO.3.15	Eshkw anuhchiish uyuu e chiishikaayich ekun e itiskahkwaau aniyuu aakuuhkwehuniyuu umituneyihchikaniwaahch ishinaakusuuch iskutak e ayimihtaatwaau Moses uwiishuwewiniyuu. 
2CO.3.16	Chiishpin maak awen niyaataasimututaawaach Utipeyihchikeuh ekw e iichenikanuyich aniyuu aakuuhkwehuniyuu. 
2CO.3.17	Utipeyihchikeu maak eukuu Kaa payehchisiit Ahchaahkw, taanite maak e ihtaakwe uu Ahchaahkw ihtakun anit aapihkunuwewin. 
2CO.3.18	Chiyaanuu maak wii namui nituweyihtaakun chechii aakuuhwehusuyihkw chechii waapahtamuhkw Utipeyihchikeu uchisteyihtaakusuwin. E kanawaapahtamuhkw Utipeyihchikeu uchisteyihtaakusuwin wetaach chikweschinaakuhiikunaanuu wiya chechii nispituuhkw. Wetaach chitihtuutaakunaanuu kaye chiyaanuu etituu chechii chisteyihtaakusiihkw. Wiya maak Utipeyihchikeu uyuu chitishihiikunuu Utahchaahkwa uhchi.
2CO.4.1	Naashch taapwe nichii shaweyimikunaan Chishemanituu uyuu aapatisuwiniyuu e chii miiyimiht. Eukw maak wehchi ekaa wii puuniyaahch. 
2CO.4.2	E waawiihtamaahch uu miywaachimuwin namui chekwaan nichiimuuch ihtinaan. Muush kuiskw kaye muushe niwiihtenaan chekwaan. Namui niwii wiyeshimaanaan awen chechii uhchi taapwehtahk. Namui kaye nichiikuunenaan kutach chekwaan e waawiihtamaahch Chishemanituu utayimuwin. Kuiskw niwiihtamuwaanaan misiwe awen taapwewiniyuu ekw maak che chischeyihtahkwaau taapwe chechii taapwehtahkwaau taan e ishi waawiihtamuchiht. Nichischeyimikunaan maak Chishemanituu e taapwewachiht. 
2CO.4.3	Ihtaauch awenichii e iteyihtahkwaau ekaa misiwe chekwaayuu wiihtamuchiht e waawiihtamuchiht uyuu miywaachimuwiniyuu ekw maak namui chii nisituhtamuch. Wanishinuuch anichii awenichii ekun maak wehchi ekaa chii nisitutahkwaau. 
2CO.4.4	Namui taapwehtamuch wesh ihtaayuuh aniyuuh kaa machimanituyich kaa uchimaahkahtamiyich uyuu aschiiyuu. Eukunh maak aniyuuh e ihtuutaakutwaau ekaa chechii waapahtahkwaau aniyuu waashtewiniyuu anit chechii uhchi pimaachihutwaau. Namui chii nisituhtamuch aniyuu miywaachimuwiniyuu ati wehchi waapahtiikuyihkw Jesus Christ uchisteyihtaakusuwin. Wesh mwehch e ishi chisteyihtaakusit Chishemanituu ekun mwehch e ishi chisteyihtaakusit Jesus. 
2CO.4.5	Iskutak e kacheskweyaahch namui niyaan nitaayimuumisunaan. Jesus Christ nitaayimuumaanaan wiya e Utipeyihchikeut. Jesus nichii pechi itishahukunaan chechii atushkaataahch. 
2CO.4.6	Itashteu Chishemanituu utayimuwinihch e chii itwet Chishemanituu, “Chika waashteu anite uhchi wanitipiskusiiwinihch.” Eukw uu yaapach Chishemanituu kaa ihtuutahk chechii waashteyich chitehiinaahch. Ekut maak wehchi kaschihupayihch chechii wiichihiihkwaau kutakach awenichii chechii waapahtahkwaau uyuu waashtewiniyuu. Uu maak waashtewin eukw aniyuu Chishemanituu uchisteyihtaakusuwin. Jesus Christ maak e ihtaat ekut wehchi nuukuniyich aniyuu uchisteyihtaakusuwin.
2CO.4.7	Mwehch sischuu atuchipaanh Chishemanituu chechii aapachihtaat ekun e ishinaakusiyaahch. Ekute anite e ihtakuniyich uchisteyihtaakusuwin chechii chischeyihtaakanuuhch wiya e ihtaat e uhchiimakahch uu maauch kaa suuhcheyihtaakuhch suuhkaatisiiwin kaa ayaayaahch, namui wii niyaan e ihtaayaahch uhchiimakan. 
2CO.4.8	Mihchetwaau nanaahkuu nit ishi mista aayimihunaan. Mikw maak namui tekash nimikushkaatiskaakunaan taan e ishi nachishkamaahch. Niyaanikutehch niwawaaneyihtenaan mikw maak namui wii nihtaa tekash chechii wawaaneyihtamaahch. 
2CO.4.9	Ninanehkaachihiikunaan, mikw maak muush niwiicheukunaan Chishemanituu. Niyaanikutehch niniihchiwepahukunaan, mikw maak namui niwanaachihiikunaan. 
2CO.4.10	Muush kaye ninachishkenaan e wii nipihiikuyaahch mwehch Jesus muush kaa ishi nachishkahk. Ekut maak wehchi waapahtahkwaau awenichii utah niyuunaahch aniyuu pimaatisiiwiniyuu Jesus kaa wiihkuchihtamuuyamiht kaa wanishkaat nipuwinihch uhchi. 
2CO.4.11	Nipimaatisiinaan kiipaa anuhchiish mikw maak muush kushpanaateyihtaakun chechii wanihtaayaahch nipimaatisiiwinaanh e taapweyimachiht Jesus. Ekw maak chechii nisituunaakuniyich Jesus upimaatisiiwin utah uyuuh niyuunaahch che nipiimakaniyikwaauh. 
2CO.4.12	Ekw maak e ishinaakuhch e wiichihiikuyekw Chipimaatisiiwiniwaahch an e nanehkaateyimuhiikuyaahch.
2CO.4.13	Itashteu anite Chishemanituu utayimuwinihch, “Nichii taapwehten ekw maak kaa ayimiyaan.” Kaye niyaan maak ekun e ishi taapwehtamaahch ekw maak e ayimiyaahch. 
2CO.4.14	Nichischeyihtenaan Chishemanituu e chii wanishkaanaat Jesus nipuwinihch uhchi, nichischeyihtenaan kaye chiyaanuu che wanishkaanitahk nipuwinihch uhchi wii Chishemanituu e ihtaat chechii ihtaauhkw. 
2CO.4.15	Chiyawaau maak eukuu wehchi ihtuutamaahch uu. Wesh wetaach e chischeyihtamihaakanuutwaau awenichii Chishemanituuh uchishewaatisiiwiniyuu ekw wetaach che ihtakuniyich e nanaaskumaakanuut Chishemanituu kaye e chishtaachimaakanuut.
2CO.4.16	Ekun maak wehchi ekaa nihtaa wii puuniyaahch. Aat uschich utah chiiyuunaahch wetaach e ati wanaatisiihkw, eshikum chiishikaau maskuuhaakanuuch chitahchaahkunuuch. 
2CO.4.17	Namui naashch chekwaan iteyihtaakun taan e ishi nachishkamuhkw kaye maak an taan e ishi nachishkamuhkw namui chineush chika uhchi pimipayuu. Wesh Chiwiichihiikunaanuu chechii ayaayihkw kaachiche chisteyihtaakusuwin. Etituu maak mistahii iteyihtaakun uu ishpishaat taan e ishi nachishkamuhkw. 
2CO.4.18	Wesh taapaa aniyuuh muhch kaa nuukuhkwaau chekwaayuuh chikanawaapahtenaanuu. Aniyuu ekaa kaa nuukuhkwaau eukun aniyuuh kenawaapahtamuhkw. An muhch kaa nuukuhch weipishchiish mikw ihtakun. Ekw an ekaa kaa nuukuhch eukw kaachiche e ihtakuhch.
2CO.5.1	Wesh Chichischeyihtenaanuu uyuuh chiiyuunuuh mwehch maahkiih ishinaakun. Peyakwaau e chiishikaach kata niihtinikanuuh. Anite maak kihchikiishikuhch chika miikunaanuu miiyuuh kaachiche che pimaatisiimakahkwaau, muyaam waaskaahiikanh e iteyihtaakuhkwaauh kaachiche che ihtakuhkwaauh. Namayeu wii muhch kaa ushihtaakanuuhch maahkii kaa iteyihtaakuhch kata uhchi iteyihtaakunh. Chishemanituu maak chitayeskuushtamaakunuu uyuu. 
2CO.5.2	Anuhchiish wii ihtakun e maamaatuweyihkw e ishpish pukweyihtamuhkw che utihtamuhkw anite che ihtaayihkw. 
2CO.5.3	Ekw maak taapwe che miskamuhkw taan aniyuuh che miitahkw Chishemanituu. Mwehch maak e pushchishkamutiikuyihkw chekwaan ekun che iteyihtaakuhch. 
2CO.5.4	Wesh mekwaach utah chiiyuunaahch e ihtaayihkw Chimaamaatuwenaanuu, ihtakun e ishi misimeyihtamuhkw. Namayeu petinaasch e wii nakatamuhkw uyuuh chiiyuunuuh. Naashch taapwe chipakweyihtenaanuu taan che ishi miikuyihkw anite kihchikiishikuhch. Che ishpish chisteyihtaakuhch an pimaatisiiwin che miikuyihkw nete namui chika uhchi iteyihtaakun taan e iteyihtaakuhkwaauh uyuu anuhchiish Chipimaatisiiwinuuh maamituneyihtamuhkwe iskutak kihchikiishikuhch ihtaayihkwe. 
2CO.5.5	Eukw uyuu wehchii ushihiitahkw Chishemanituu, chechii utihtamuhkw taanite che miikuuhkw uyuu pimaatisiiwiniyuu. Chicheshtinaahuwaanaanuu maak cheshtinaash che ihtuutamaatahkw uyuu wesh chichii miikunuu Upayehchi Ahchaahkwa chechii wiicheukuuhkw.
2CO.5.6	Eukw maak wehchi muush suuhchiteheyihkw. Chichischeyihtenaanuu che ishpish ihtaawaauhkwe utah chiiyuunaahch namui chitihtaanaanuu taanite e ihtaat Utipeyihchikeu. 
2CO.5.7	Wesh utah e pimaatisiihkw an taan e ishi taapwehtamukw chitaspeyimututenaanuu aat eshkw ekaa waapahtamuhkw taan che ishi miitahkw Chishemanituu. 
2CO.5.8	Taapwe maak chipaa suuhchitehenaanuu wesh uste chipaa miyeyihtenaanuu nakatamuhkw uyuuh chiiyuunuuh ekw maak chipaa ihtaanaanuu taanite e ihtaat Utipeyihchikeu. 
2CO.5.9	Ekw maak kwaast e ihtiihkw chitihtinaanuu chechii naheyihtamihiihkw Utipeyihchikeu mekwaach utah e pimaatisiihkw maak anite e ihtaat ihtaayihkwe. 
2CO.5.10	Wesh misiwe paahpeyakw e tashiihkw chika uhchishkuukaapuushtawaanuu Christ taanite e apit chechii wiyaaskunitahkw. Ekw maak misiwe paahpeyakw che miitahkw taan an e iteyihtaakuhch chechii miikuwaauhkupane mikw taan kaa ihtiwaauhkwe mekwaach utah aschiihch kaa pimaatisiihkw, kaa miyu ihtiwaauhkwe maak ekaa uhchi miyu ihtiwaauhkwe.
2CO.5.11	E chischeyihtamaahch maak Chishemanituu e kushtaatikusiit eukuu wehchi cheshtinaachimachistwaau awenichii e taapwemakaniyich e ishi aayimuutamuchihtwaau Utipeyihchikeuh. Wesh tekash nichischeyimakunaan Chishemanituu taan e iteyihtaakusuwachiht. Nipukuseyihtenaan maak kaye chiyawaau chechii chischeyimiyaahch taan nihaau e iteyihtaakusiyaahch. 
2CO.5.12	Uu maak e ishi ayimiyaahch namayeu wii miin e wii miywaachimisuyaahch. Mikw chiwii maamihchihiitinaan. Ekw maak che chischeyihtamekw taan che ishi nishkweushihekuch anichii naashch chihchiwe kaa iteyimisutwaau ekaa mitun kaa mamihteyimisutwaau taan e iteyihtaakusitwaau chihchiwe. 
2CO.5.13	Aat mwehch e chiishkweyaahch e iteyihtaakusiwaahche taan e ihtiyaahch wii Chishemanituu nitihtuutamuwaanaan misiwe chekwaayuu. Ekw maak e iipwaahkaahtaakusiwaahche wesin chiwii wiichihiitinaan an wehchi iteyihtaakusiyaahch. 
2CO.5.14	E chischeyihtamaahch taan e ishpish saachihiikuyaahch Jesus Christ eukw uu e shiihchimikuyaahch uu chechii itaapatisiyaahch. Wesh Chichischeyimaanuu wiya e chii nipuushtamuwaat misiwe aweyuuh ekw maak chechii ishi kanawaapahtaakanuuhch misiwe awen e chii nipit. 
2CO.5.15	Misiwe aweyuuh chii nipuushtamuweu Christ. Ekut maak wehchi pukuseyihtaakuhch anichii kaa pimaatisiitwaau ekaa ekw mikw wiyawaau e ishi naheyihtahkwaau chechii ishi pimaatisiitwaau maak chechii pimaatisiitwaau chechii naheyihtamihaatwaau aniyuuh kaa nipahaakanuyich kaye kaa wanishkaanaakanuyich nipuwinihch uhchi.
2CO.5.16	Namui maak ekw uschich e ishinawaakanuut awen nit ishi kanawaapamaanaan. Ekun kaa ishi kanawaapamachiht Christ peyakwaau. Namui ekw anite nit ishi kanawaapamaanaan. 
2CO.5.17	Iskutak Christ e ihtaayich e ishi tipeyihtaakusit awen tekash ushchihtaakanuyuu upimaatisiiwin. Taan kaa iteyihtaakusit weskach shaash miyaaupayiniyuu. Misiwe chii ishi uschihaakanuu upimaatisiiwinihch. 
2CO.5.18	Wiya Chishemanituu misiwe uyuu kaa ihtuutahk. Chichii ihtuutaakunuu wiya miin kaau chechii wiicheuhkw Christ uhchi. Ekw maak kaa miikuyaahch chechii wiihtamuumachiht aweyuuh taanite miin kaau chechii uhchi wiichewaayich Chishemanituuh. 
2CO.5.19	Eukw maak uu waa ishi wiihtamaahch, Chishemanituu nituweyimeu misiwe aweyuuh miin kaau chechii wiicheukut Christ uhchi. Wepeyihtamaacheu machihtwaawinh. Nichii miikunaan chechii ishi waawiihtamuchiht miin kaau che wiichewaat awen Chishemanituuh.
2CO.5.20	Ekw maak e ayimishtamuwachiht Christ. Chishemanituu nitaapachihiikunaan e tepwaatitaakw. Chisiihchimitinaan miin kaau chechii wiichewekw Chishemanituu mwehch Christ wiya e siihchimitaakw e ishi ayimihiitaahch. 
2CO.5.21	Aat maak Christ ekaa wiiskaat uhchi machituutahk Chishemanituu chii ihtuutaakuu mwehch umachihtwaau chechii ishinaakusit, chiyaanuu uhchi. Ekw maak Christ wiicheuhkwe, ukuiskutaatisiiuch chika ishi kanawaapamikunuu Chishemanituu.
2CO.6.1	An maak e maamuu atushkuwachiht Chishemanituu Chinitutamaatinaan ekaa chechii ishinaakusiyekw ekaa e aapateyihtamekw taan e ishi chishewaatutaataakw Chishemanituu. 
2CO.6.2	Wesh Chishemanituu utayimuwinihch itashteu e chii itwet,
2CO.6.2	Anit kaa iteyihtamihiikuyaan chechii nituhtaataan chichii nituhtaatin e ayimihaayin. Anit kaa nituweyihtaman wiichihiikusiiwin ekut kaa pimaachihiitaan.
2CO.6.2	eukw uyuu kaa itwet Chishemanituu ekw maak niya waahtamaataan, anuhchiish nihiipayuu chechii pimaachihuyin. Anuhchiish pimaachihiiweu Chishemanituu.
2CO.6.3	Namui nitaweyihtenaan nitamukw chechii ishi pachishtinikanuuhch taan e ishi atushkuwachiht Chishemanituu ekw maak suuhk kwechihtaayaahch ekaa chechii ishi pimaatisiyaahch chechii chipishkaakut awen chechii pimaachihut. 
2CO.6.4	Mikw taan e ihtuwaahche suuhk niwii nisituunaakuhiisunaan taapwe e atushkuwachiht Chishemanituu. Suuhk nisiipiiwesiistenaan taan e ishi aayimihuyaahch. Ninanehkaateyimuhiikunaan. Ninanehkaachihiikunaan. 
2CO.6.5	Nichii pishishtehukunaan. Nichii chipahukunaan chipahutuukamikuhch. Nichii kusiihkaakunaanich awenichii e mihchetitwaau. Nichii ayeskusiinaan e ishpish mistaapatisiyaahch. Niyaanikutehch namui nuuhchi nipaanaan. Kaye nichii siiweyinaan maanh. 
2CO.6.6	Nichii nuukuhtaanaan taapwe e atushkuwachiht Chishemanituu e payehkaatisiyaahch, taan e ishi miyu nisituhtamaahch taapwewin, e siipiiwesiyaahch taan e ishi nachishkaamaahch, e miyutuutuwachihtwaau awenichii. Kaa payehchisiit Ahchaahkw kaye niwiichihiikunaan kaye maak ninuukuhtaanaan taapwe e saachihiichiht misiwe awen. 
2CO.6.7	Taan e ishi kuiskw wiihtamaahch taapwewin kaye taan kaa ishi miikuyaahch Chishemanituu suuhcheyihtaakusuwiniyuu ekut miin wehchi chischeyihtaakusiyaahch taapwe e atushkuwachiht. E ishi kuiskw pimaatisiyaahch ekut mikw wehchi nakahamaasuyaahch taan waa ishi machi aayimuumikuyaahch kaye taan waa ishi maayeyimikuyaahch awen maak wiyesh e wii ihtuutaakuyaahch. 
2CO.6.8	Ihtakun e ishi miyu aayimuumikuyaahch. Ihtakun e ishi aatuweyimikuyaahch. Kutakach nimiywaachimikunaanich. Kutakach nimaayeyimikunaanich. Kutakach unanatayuuch nititeyimikunaanich mikw maak muush taapwewin niwiihtenaan. 
2CO.6.9	Aat maak e miyu chischeyihtaakusiyaahch yaapach mwehch ekaa nihaau chischeyihtaakusitwaau awenich nititeyimukunaan. Muush nipeshuwaapahtenaan nipuwin. Nipimaatisiinaan maak. Aat e ihtakuhch maanh e ishi waweshihiikuyaahch namui nuuhchi nipahiikunaan. 
2CO.6.10	Ihtakun e ishi misimeyihtamaahch. Yaapach maak nimiywaatenaan. Namui niweyuutisiinaan. Yaapach maak nitihtutawaanaanich awenichii chechii ayaatwaau chihchiwe weyuutisiiwiniyuu. Aat ekaa chekwaan tipiyeusiyaahch, yaapach misiwe chekwaan e tipiyeusiyaahch nitishinaakusinaan.
2CO.6.11	Chiyawaau niwiichewaakanaanich anite Corinth kaa ihtaayekw mitun nitehiinaahch kuuhchi ayimihiitinaan. Mitun tekash chiwiihtamaatinaan maanh taan waa ititaahch. 
2CO.6.12	Namui mitun ihtakun e ishi nakaawiyaahch chechii waapahtiitaahch kaye chechii wiihtamaataahch taan e ishpish saachihiitaahch. Chiyawaau maak wii, muyaam e ihtakuhch taan e ishi nakaawiyekw chititeyihtaakusinaawaau. 
2CO.6.13	Mwehch nitawaashiimach ekun e ishi ayimihiitakuch. Ekun maak mwehch ishi chishewaatutuunaan kaye chiyawaau.
2CO.6.14	Ekaawii chika uhchi asitihpisunaawaau anichii ekaa kaa taapwehtahkwaau e ihtaatwaau. Chika chii aa miyu wiicheweu awen e kuiskutaatisiit naashch e maayaach pimaatisiyich aweyuu. Chika chii aa miyu wiicheutuuch awenichii niishuyich e ishi pimuhtetwaau, peyakw waashtewinihch e ishi pimuhtet ekw an kutak anite e ukaashteyaayich e ishi pimuhtet. 
2CO.6.15	Ihtakuniyuu aa chekwaayuu peyakunich e ishi kanawaapahtahkwaau Christ ekw maak Machimanituu. Namui kiipaa. Taanit peyakunihch e iteyihtaakusitwaau kaa taapwehtahk ekw maak an ekaa kaa taapwehtahk. 
2CO.6.16	Namui chika chii tayaakanuuch manituuhkaanich anite Chishemanituu utayimiheukamikuwiihch. Chiyaanuu wesh Chishemanituu kaa pimaatisiit utayimiheukamikw. Mwehch Chishemanituu kaa itwet,
2CO.6.16	Nika piihchishkuwaauch kaye muush nika wiichewaauch. Niya nika Uchishemanituumitutaakuch. Wiyawaau nika utiiniimitutuwaauch. 
2CO.6.17	Ekw maak e itwet Utipeyihchikeu,
2CO.6.17	Nakataahkuch anichii ekaa kaa taapwehtahkwaau. Pahkaanihiisukw. An chekwaan e iteyihtaakuhch e wanaahiikut awen e ayimihaat kaye e nuuchiishtuwaat Chishemanituu ekaawii piskaatamukw. Nika miyeyihten maak pechi naasiyekwe, itweu Utipeyihchikeu. 
2CO.6.18	Chika uhtaawiimaaututaatinaawaau. Nikusach ekw maak nitaanisach chika ishi kanawaapamitinaawaau,
2CO.6.18	itweu Utipeyihchikeu an maauch siyuuhkaatisiit.
2CO.7.1	Niwiichewaakanitikw, misiwe taan kaa itwet Chishemanituu cheshtinaash che ihtuutamaatahkw taapwe kata ihtuutam. Payehchihiisutaau maak ekaa mitun chechii ihtakuhch machihtwaawin chiiyuunaahch kaye chitahchaahkunaahch. Wesh ekut e nuuhkuhtaayihkw e nanihchiishtuuhkw Chishemanituu tekash e pachishteyimisuyihkw chechii atushkuukw. 
2CO.7.2	Ekaawii iicheninaanh. Taapaa nuuhchi wanituutawaanaan awen. Namui nuuhchi wanaachihaanaan awen kaye namui nuuhchi wiyeshihaanaan awen. 
2CO.7.3	Namayeu wii e wii nishuuwanaachimitakuch wehchi ititakuch uu. Shaash chichii wiihtamaatinaawaau e saachihiitaahch nitehiinaahch che ishpish pimaatisiyaahch kaye maak aat puunipimaatisiyaahche. 
2CO.7.4	Mistahii chitaapweucheyimitinaawaau. Kaye naashch taapwe chimaamihchihiinaawaau. Naashch taapwe nikaachiichihiikuun e chischisiitutaatakuch. Aat e aayimihuyaahch yaapach naashch nimiyeyihten.
2CO.7.5	Wiyene utah, anite an Macedonia kaa ishinihkaatech aschii niishtam kaa ihtaayaahch namui mechim nuuhchii aasteyeskusinaan. Naashch taapwe nanaahkuu chiishi waustaapayuu. Chii ihtaauch anichii e machipayihkahtuuyimihtwaauh. Nichii wii sechisinaan maak. 
2CO.7.6	Chishemanituu kaa kaachiichihaat aweyuu e niihteyihtamiyich nichii kaachiichihiikunaan kaa pechi itishahwaat niwiichewaakanh Titus. 
2CO.7.7	Namui maak mikw anit nuuhchi miyeyihtamihiikunaan. Kaa pehtamaahch kaye taan kaa ishi kaachiichihekw Titus eukw uu kaye kaa kaachiichihiikuyaahch. Nichii wiihtamaakunaan naashch taapwe e wii waapamiyaahch kaye taan kaa ishi mihchiiweyihtamekw. Chii aayimuutam kaye taan kaa ishi maamituneyimiyekw. Ekw maak etituu kaa miyeyihtamaan.
2CO.7.8	Naashch taapwe chichii misimeyihtamihiikunaawaache an kaa masinahamaatakuch. Namui maak mitun nimihchiiwesin an taan kaa itisinahamaatakuch. Niishtam kiipaa chii ihtakun e macheyihtamaan. Aatawii maak mikw weipishchiish chichii misimeyihtenaawaau. 
2CO.7.9	Anuhchiish maak ekw meyeyihtamaan. Aat e chii ihtakuhch e misimeyihtamekw chichii ihtuutaakunaawaau uu misimeyihtamuwin taapwe chechii mihchiiweyihtamekw chimachituutamuwinawaauh ekw maak chechii kweskaatisiyekw. Wesh Chishemanituu chichii miikuwaau aniyuu misimeyihtamuwiniyuu kaye aniyuu mihchiiweyihtamuwiniyuu. Namui maak kuuhchi aahkuhiikunaawaau an kaa ishi masinahamaatakuch. 
2CO.7.10	Michihpin e ihtuutahk Chishemanituu chechii misimeyihtamihiikuyihkw chimachituutamuwinuuh ekut wehchi kweschinikanuuhkwaau chitehiinuuh ekw maak e ati pimaachihuyihkw, namui maak ihtaau awen chechii mihchiiweyihtahkw e chii pimaachihaakanuut. Aschiiyuu misimeyihtamuwin maak nipuwinihch ituhtahiiwemakan. 
2CO.7.11	Chiyawaau maak wii chii naheyihtamihiikuu Chishemanituu taan kaa ishi mihchiiweyihtamekw. Chiwaapahtenaawaau kaye taan e ishi wiichihiikuyekw. Etituu suuhk chititeyihtenaawaau. Etituu suuhk chiwii waapahtiiwenaawaau taan e ishi miyutuutamekw. Chitihtuutaakunaawaau chechii macheyihtamekw e machituutaakanuuhch kaye chechii chishuwaasiistamekw machituutamuwin. Chitaascheyihtenaawaau chechii waweshihaakanuut an kaa machituutahk kaye maak chechii kuiskunaakanuut. Taapwe chichii waapahtiiwenaawaau kuiskw e ihtiyekw.
2CO.7.12	Namayeu an awen kaa machituutahk maak aniyuuh aweyuuh kaa wanituutaakut wehchii masinahamaatakuch. Chichii masinahamaatinaawaau chechii waapahtiitaakw Chishemanituu taan e ishpish aapateyimiyaahch.
2CO.7.13	Mistahii maak nikaachiichihiikunaan e chischeyihtamaahch uu. Etituu maak nichii miyeyihtenaan e waapamachiht niwiichewaakanaan Titus e miyeyihtahk. Chii miyeyihtam taan kaa ishi miyuhkuwekw ekw maak namui uhchi aayimeyihtam. 
2CO.7.14	Niyaakan nichii wiihtamuwaau taan e ishi maamihchihiyaahch. Nichii taapwehtaanaakupane maak aniyuu taan kaa ishi wiihtamuwachiht. Muush nichii taapwenaan taan kaa ishi wiihtamaataahch kaye maak nichii taapwenaan taan kaa itaachimushtuwachiht Titus. 
2CO.7.15	Ekw maak etituu e ati saachihiitaakw Titus e chischisit taan kaa ishi yaakwaau nituhtuwekw kaye e chii nanihiihtuwekw kaye maak taan kaa ishi miyuhkuwekw yaakwaau e iteyimekw. 
2CO.7.16	Nimiyeyihten maak taapwe chechii taapweucheyimitakuch chechii ihtuutamekw misiwe taan e itashumitakuch.
2CO.8.1	Niwiichewaakanitikw, chinituweyimitinaan chechii chischeyimekuch taan kaa ishi miyutuutamaakutwaau Chishemanituuh anichii umaamuuayimihaauch anite Macedonia kaa ishinihkaateyich aschiiyuu kaa ihtaatwaau. 
2CO.8.2	Naashch taapwe chii pechi aayimihuuch. Aat aniyuu e ishpish naashch chistimaatisiitwaau yaapach naashch taapwe mistahii chii pachishtinicheuch. Kaye maak naashch taapwe chii miyeyihtamuch e pachishtinichetwaau. 
2CO.8.3	Chii pachishtinamuch taan kaa ishi nihiipayiyich chechii ishpish pachishtinahkwaau, nichii waapamaauch wesin, ayuwaak maak yaapach chii ishpish pachishtinicheuch, wiyawaau mitun e chii iteyihtamihiikutwaau chechii ishpish pachishtinichetwaau. 
2CO.8.4	Naashch nichii siihchimikunaanich chechii pachishtinachahtwaau kaye wiyawaau chechii pachishtinichetwaau chechii wiichihaakanuyich aniyuuh kaa chistimaatisiyich kaa taapwehtamiitwaauh. 
2CO.8.5	Paashich maak chii ihtuutamuch taan kaa iteyimachihtwaau che ihtitwaau. Niishtam Chishemanituuh chii pachishteyimitisuustaweuch ekw niyaan kaa pachishteyimitisuustaakuyaahch mwehch taan kaa ishi nitaweyimikutwaau Chishemanituu chechii ihtitwaau. 
2CO.8.6	Kaa waapahtamuwachiht maak aniyuu e ishi miiwetwaau nichii itashumaanaan Titus chechii shiihchimitaakw chechii pachishtinichewekw wesh wiya niishtam chichii aayimuutamaakuwaau e pachishtinichaanuyich. 
2CO.8.7	Misiwe chekwaan naashch taapwe chikaschihunaawaau. Suuhcheyihtaakun chitaapwehtamuwinawaau. Chikaschihunaawaau e aayimuutamekw taan e ishi taapwehtamekw. Mistahii chichischeyihtamuwaanaawaau Chishemanituu utiteyihtamuwin. Naashch taapwe suuhk chititeyihtenaawaau chechii wiichihekuch kutakach awenichii kaye maak naashch taapwe chisaachihiinaan. Chipaa wii miyu miiwenaawaau maak.
2CO.8.8	Namui chiwii wiishuwaatitinaawaau uu kaa itweyaan. Mikw chiwii nituu chischeyimitinaawaau taapwe siyaachihiiwekwe e waawiihtamaatakuch taan e ishi aasihcheyihtahkwaau e pachishtinichetwaau kutakach awenichii. 
2CO.8.9	Chichischeyimaawaau taan kaa ishi miyutuutamaachet Chitipeyihchikeminuu Jesus Christ. Chii weyuutisiyuu yaapach maak chii ihtuutaasuu chechii chistimaatisiit chiyaanuu uhchi. Chii nakatam wiya misiwe uweyuutisiiwin.
2CO.8.10	Eukw maak e iteyimitakuch chipaa ihtinaawaau. Pepuhch chiyawaau niishtam naashch chichii iteyihtenaawaau chechii pachishtinicheyekw, chichii chihchipayihtaanaawaau maak e pachishtinicheyekw. 
2CO.8.11	Ekw maak, chiishihtaakw taan kaa ishi chihchipayihtaayekw. Taan kaa ishpish suuhk chii aascheyihtamekw uskach kaa wii chihchipayihtaayekw chechii pachishtinicheyekw peyakun yaapach chipaa ishi aascheyihtenaawaau anchiish e pachishtinicheyekw. 
2CO.8.12	Nuukuhche naashch e aasihcheyihtamekw chechii pachishtinicheyekw eukw uyuu che naheyihtamihiikut Chishemanituu. Taapaa aniyuu ekaa e ayaawat kata uhchi kanawaapahtam. Aniyuu taan e ishi ayaawat eukw aniyuu che kanawaapahtahk.
2CO.8.13	Namui chititashumitinaawaau chechii aayimihiisuyekw anit chechii uhchi wehchihuutwaau kutakach. 
2CO.8.14	Chiweyuuch ayaanaawaau chekwaan chechii wiichihekuch anichii awenichii kaa nuuhtepayitwaau. Ekw maak chek ishinaakuhche chiyawaau e nuuhtepayekw kutakach maak e weyuuch ayaatwaau ekw maak wiyawaau kweschiipan chechii wiichihiitaakuch. Ekw maak che taapituupayihch misiwe awen taan e ishi ayaat. 
2CO.8.15	Mwehch e itashtech Chishemanituu utayimuwinihch, “An awen mistahii kaa maauchihtaat namui wesaa mistahii uhchi ayaau, ekw an mikw apishiish kaa maauchihtaat namui uhchi nuuhtepayuu.”
2CO.8.16	Ninanaaskumaau Chishemanituu e chii miyaat Titus mwehch niya e ishi saachihiitakuch chechii ishi saachihiitaakw. 
2CO.8.17	Namui mikw aniyuu e chii wii itishahuchiht anite e ihtaawekw wehchi ituhtet, naashch wesin chichii wii nituwaapamikuwaau. 
2CO.8.18	Ihtaau utah kutak chiichishaanuu naashch e miyu chischeyimikut misiwe taanite e ati ihtaayitwaauh umaamuuayimihaauh taan e ishi miywaapatisit e waawiihtahk miywaachimuwiniyuu. Eukun uyuu che pechi wiicheukut Titus. 
2CO.8.19	Eyuu maak umaamuuayimihaauh chii wiyeyimikuu chechii wiicheukuyaahch e ituhtatawachihtwaau anichii kaa chistimaatisiitwaau kaa taapwehtahkwaau aniyuu Chipachishtinichewinawaayuu. Utipeyihchikeu maak niwii chisteyihtamihaanaan uu kaa ihtuutamaahch. Ekut che nuukuhch e wii wiichihiiweyaahch.
2CO.8.20	Namui kaye nitaweyihtenaan nitamukw chechii ishi ataameyimikuyaahch e pimipayihtaayaahch uu pachishtinichewin. 
2CO.8.21	Chishemanituu nichischeyimikw muush kuiskw e ihtuuch. Nipukuseyihten maak muush kuiskw chechii ihtiyaan naapeu kaye e kanawaapamit.
2CO.8.22	Eukw maak wehchi itishahuchiht uu chiichishaanuu chechii wiichewaat aniyuu Titus. Mihchetwaau nichii waapahtiikunaan taapwe kaye wii e wii wiichihiiwet. Aniyuu maak taan e ishi taapweucheyimitaakw ekw etituu waa wiichihiitaakw. 
2CO.8.23	Uu maak Titus eukw uu waachaapatisiimit e wiichihiitakuch. Ekw anichii kutakach chiichishaanuuch umaamuuayimihaauh chii itishahukuuch. Chisteyihtaakuheuch maak Christ chekwaayuu e ihtuutahkwaau. 
2CO.8.24	Suuhk maak waapahtiyaahkuch uchii naapeuch e saachihekuch chechii waapahtahkwaau umaamuuayimihaauch chisaachihiiwewinawaayuu kaye chechii chischeyihtahkwaau chekwaan wehchi naashch maamihchihiyaahch.
2CO.9.1	Namui petinaasch nitaweyihtaakun chechii aayimuutamaatakuch e pachishtinikaanuuhch anit e uhchi wiichihaakanuutwaau anichii kaa taapwehtahkwaau Judeahch kaa ihtaatwaau. 
2CO.9.2	Chichischeyimitinaawaau kiipaa naashch e aashihcheyihtamekw chechii wiichihekuch. Chichii aayimuumitinaawaau maak anite Macedoniahch kaa itakwaau anichii iinuuch, “Chiichishaanuuch Achaia kaa ishinihkaateyich aschiiyuu kaa ihtaatwaau, shaash pepuniyich chii ayeskuwiyuuch chechii pachishtinichetwaau shuuliyaayuu,” nichii itaauch. Kaa pehtahkwaau uyuu naashch chii iteyihtamuch kaye wiyawaau chechii pachishtinichetwaau. 
2CO.9.3	Ihtaauch uchii chiichishaanuuch e itishahamaatakuch chechii utinahkwaau aniyuu shuuliyaayuu kaa pachishtinamuwekw e wiichihaakanuyich aniyuu kaa taapwehtamiitwaauh anite Jerusalemihch kaa ihtaayitwaauh. Waapahtiiwekw taapwe e ishinaakuhch taan kaa itaachimitaahch naashch e aashihcheyihtamekw chechii wiichihiiweyekw kaye chiyawaau. 
2CO.9.4	Eshkw maak ekaa che ayeskuwiiwekwe chechii pachishtinamekw shuuliyaau utihtitaahche, kiipaa nawaach che shaakweyimuhiyaahch kaye chiyawaau maak nawaach chika pimaameyimunaawaau. Wesh naashch taapwe nichii cheshtinaahun mikw che ishi pachishtinicheyekw. 
2CO.9.5	Eukw uu wehchii niikaan itishahamaatakuch uchii niichishaanich, chika chii wiichihiikuwaauch chechii ayeskuunamuwekw aniyuu shuuliyaayuu kaa itwewekw che pachishtinamuwekw. Waapahtamaane maak shaash e chii ayeskuunamekw an chipachishtinichewinawaau takushiniyaane ekut che nisituunaakuhch ekaa aayihkam uhchi pachishtinicheyekw maak e chii sichiyesiyekw chechii miiweyekw.
2CO.9.6	Maau che wii chischisiyekw, an mikw apishiish kaa nihtaauchihchihchet mikw apishiish chekwaayuu chika nihtaauchiniyuu ekw an mistahii kaa nihtaauchihchet mistahii chekwaayuu kata nihtaauchiniyuu. 
2CO.9.7	Misiwe paahpeyakw awen mikw taan kaa iteyihtahk utehiihch che ishpish pachishtinichet ekun chipaa ishpish pachishtinicheu. Namui chipaa uhchi maaisiyuu kaye namui aaisaach chipaa uhchi pachishtinicheu. Chishemanituu naashch saachiheu aniyuu aweyuu kaa miyeyihtamiyich e pachishtinicheyich. 
2CO.9.8	Chika chii ihtuutam Chishemanituu paashich chechii ishpish miitaakw tahtwaau e shaweyimitaakw, ekw maak muush che ayaayekw taan che ishi nitaweyihtamuwekwe. Paashich chika ishpish miikuwaau kutakach awenichii chechii wiichihekuch. 
2CO.9.9	Itashteu Chishemanituu utayimuwinihch,
2CO.9.9	An awen kaa weyuuch wiichihaat aniyuu kaa chistimaatisiyich kaachiche kata chischisinaanuyuu umiyuutuutamaachewin. 
2CO.9.10	Chishemanituu eukw maayaat nihtaauchihchesuu chekwaayuu che nihtaauchihtaayich. Wiya kaye ashameu misiwe aweyuuh. Kaye chiyawaau maak chika weyuuch miikuwaau mihchetu awenichii chechii wiichihekuch. Ekw maak uu e ishi miyutuutamaacheyekw mihchetu awenichii mistahii chika miyutuutamaakuuch Chishemanituu. 
2CO.9.11	Kaye chiyawaau maak naashch taapwe nanaahkuu chika ishi weyuuch miikuwaau Chishemanituu ekw maak nanaahkuu chechii ishi miyekuch kutakach. Ekw maak che mihchetitwaau anichii che nanaaskumaatwaau Chishemanituu iskutak miskahkwaawenich aniyuu chipachishtinichewinawaayuu. 
2CO.9.12	Uyuu maak e ishi miyutuutamuwekuch kaa taapwehtahkwaau e miyekuch taan e ishi nuuhtepayitwaau ekut wehchipayiyich mistahii chechii nanaaskumaatwaau Chishemanituu. 
2CO.9.13	Eyuu maak kata chishtaachimeuch Chishemanituu waapahtahkwaawenich e nuukuniyich taapwe e taapwehtamuwekw kaye e nanihiihtamuwekw Jesus Christ umiywaachimuwin. Kaye maak kata chishtaachimeuch Chishemanituuh aniyuu taan kaa ishpish wiichihekuch kaye taan kaa ishpish wiichihiimekw kutak aweyuuh. 
2CO.9.14	Kaa ishpish chii weyuuch shaweyimitaakw Chishemanituu chika saachihiikuwaauch kaye maak chika ayimiheshtamaakuwaauch. 
2CO.9.15	Nanaaskumaataau Chishemanituu aniyuu umiiwewin. Namui nihaau chii wiihtaakanuuyuu e ishpish miyeyihtaakuniyich.
2CO.10.1	Ihtakun che ishi pukuseyimitakuch. Uu maak che aayimuutamaatakuch an e ishpish chishewaatisiit kaye e ishpish chiyaamisiit Jesus Christ niwii iteyihtaakusin an e ishi ayimihiitakuch. Ihtaauch awenichii e itwetwaau naashch ekaa saapihtaakusuuch anit e ihtaawekw e ihtaauch. Mikw anite aahchiiuh e ihtaauch e uhchi suuhcheyihtaakuhiisuch itweuch. 
2CO.10.2	Suuhk chinitutamaatinaawaau, ekaawii aayihkamihiikw chechii ekaa manaatisiyaan utihtakuche. Taapaa nika uhchi manaatisiin matwehukwaawenich anichii awenichii mikw niyaan e maamituneyimisuwachiht kaa iteyimiyamihtwaau. 
2CO.10.3	Aat utah aschiihch e ihtaayihkw namui chit ishi maasihchenaanuu e ishi maasihchetwaau awenichii utah aschiihch. 
2CO.10.4	Namui wii aschiiyuu maasihcheu chekwaanh nuuhtaapachihunaan. Chishemanituu usuuhkaatisiiwin nuuhtaapachihuwaanaan e wanaachihtaawachiht taan nanaahkuu e ishi maahchikwaapihkaatikutwaau awenichii machimanituuh. 
2CO.10.5	Kwaast nitihtinaan chechii niihchiwepahamaahch taan e ishi wiyeshimuweu kachehtawehtaakuhiisutwaau anichii ekaa muyaam kaa ishi aayimuumaatwaau Chishemanituu kaye kaa nakaahuwetwaau chechii chischeyimaakanuyich Chishemanituuh. Niwii ihtuutawaanaanich chechii pachishteyimitisuustamuwaatwaau Christ umituneyihchikanawaauh chechii uhchi nanihiihtuwaatwaau. 
2CO.10.6	Niishtam maak chiwii taupayihtwaatinaan chechii nuukuhtaayekw taapwe e nanihiihtuwekw Christ. Ekw maak che waweshihachihtwaau anichii eshkw yaapach ekaa kaa nanihiihtahkwaau.
2CO.10.7	Ekaawii ihtikw muyaam ekaa waapahtamekw taan e ishi miyu nisituunaakuhch. E ihtaakwe awen e cheshtinaahut Christ e tipiiweusiitutaakut che wii chischeyihtahk eukun an kaye chiyaanuu tepeyimitahkw. 
2CO.10.8	Taapaa nishaakweyimun aat apishiish paashich kaa ishi aayimuutamuwaane an tipeyihchichewin kaa miikuyaahch chechii wiichihiitaahch. Utipeyihchikeu nichii miikunaan uyuu tipeyihchichewiniyuu chechii wiichihiitaahch, namui wii chechii niihtahuutaahch. 
2CO.10.9	Namui chinituweyimitinaawaau chechii iteyihtamekw e wii kushtaachihiitakuch taan e itisinahamaatakuch. 
2CO.10.10	Pasch wesh awenichii itweuch, “Naashch taapwe suuhchihtaakuniyuu taan e itasinahiichet Paul. Muhch maak e ihtaat utah naashch taapwe niyamisiiweyihtaakusuu. Kaye maak namui wiyesh itaapataniyuu taan e itwet.” Ekun e itwetwaau. 
2CO.10.11	Mikw maak yaaitei che wii chischeyihtahkwaau uchii awenichii muush e ihtuutamaan taan e itisinahamaatakuch che ihtuutamaan iskutak anite e ihtaayekw e ihtaayaan.
2CO.10.12	Namui niwii ihtinaan taan e ihtitwaau anichii awenichii naashch chihchiwe kaa iteyimisutwaau. Mwehch naashch wiyawaau uste e iteyihtaakusitwaau e iteyihtaakusiyich kutak aweyuuh ekun e iteyimisutwaau. Naashch kaye kakanuwaapamituuch taapituu chechii iteyihtaakusitwaau. Nuwach maak namui iteyihtamuch aniyuu kaa ihtitwaau. 
2CO.10.13	Niyaan maak wii namui paashich nika uhchi ishi mamiywaachimisunaan. Mikw aniyuu aapatisuwiniyuu Chishemanituu kaa miyimiht che aapatisiishtamuwachiht eukw mikw an che mamiywaatutamaahch. Ekut maak e asichipayekw chiyawaau wesh chitatushkaatinaan. 
2CO.10.14	Namui paashich nit ishpish aayimuumisunaan muyaam chipaa ishinaakun e ihtiyaahch ekaa niyaan niishtam uhchi petwaataahch miywaachimuwin. Taapwe maak niyaan niishtam chichii petwaatinaan miywaachimuwin. 
2CO.10.15	Namui kaye nitaayimuutamuwaanaan kutak awen utatuschewin mwehch niyaan an e chii ishi atushcheyaahch chechii itihtaakusiyaahch. Namui niwii paashichiskamuwaanaan taan e ishi miyimiht Chishemanituu chechii ishi atushkuwachiht. Nipukuseyihtenaan mikw etituu chechii atushcheyaahch anite e ihtaayekw wetaach chechii nihtaauchihch chitaapwehtamuwinawaau kaye che ishpish miikuwaahche Chishemanituu chechii wiichihiitaahch. 
2CO.10.16	Chek maak nanaahkuu aschiihch uste anit kaa ihtaayekw kaa ihtakuhkwaauh chechii nituu waawiihtamaach miywaachimuwin. Ekw maak namui nika uhchi nanaapeumuwaachewaanaan kutak awen taan kaa ishi atushchet.
2CO.10.17	Wesh itashteu Chishemanituu utayimuwinihch, “Che wii nanaapeumukwe awen, aniyuu taan kaa ishi ihtuutamiyich Utipeyihchikeuh kata nanaapewaatamuweu.” 
2CO.10.18	Wiya e miywaachimisut awen namui wiyesh itaapataniyuu. Michihpin maak Utipeyihchikeuh miywaachimikute eukw aniyuu yaakw yaapataniyich.
2CO.11.1	Chipukuseyimitinaawaau chechii siipiiwesiistuyekw apishiish e chiishkwe ayimiyaan. Naashch chipukuseyimitinaawaau chechii siipiiwesiistuuyekw. 
2CO.11.2	Ihtakun e ishi uhteyihtamaan chiyawaau uhchi mwehch Chishemanituu e ishi uteyihtahk utiiniim uhchi. Wesh uschiskwewaan ekaa eshkw uhchi chischeyimaat naapeu chitishinaakusinaawaau, chichii pachishteyimitinaawaau maak mikw peyakw naapeu chechii ayaautaakw eukuu Christ. 
2CO.11.3	Nikushpanaateyihten chechii pisiiwiikuyekw, muyaam taan kaa ishi pisiiwiikut Eve chinepukw e chii nanataimikut, nikushpanaateyihten chek ekaa chechii iteyimekw Christ taan e iteyimekw anuhchiish, tekash chit ishi nuushuushkuwaawaau kaye mikw wiya chinanaakataweyimaawaau. 
2CO.11.4	Iskanaasch wehchipayuuwaah mikw chechii ishi taapwehtamekw taan e ishi waawiihtamaataakuch uchii nitamukw kaa ishi chiskutamaachetwaau chiskutamaachesuuch, e iteyimitakuch. Naashch chinituhtawaawaau awen aahchiiuh e ishi aayimuumaat Jesus taan kaa ishi aayimuutamaataahch niyaan. Anuhchiish, mikw chit ishi taapweucheyimaawaau aahchiiuh e iteyihtaakusit ahchaahkw taan kaa iteyihtaakusit an Kaa payehchisiit Ahchaahkw niishtam kaa ayaawekw. Kaye aahchiiuh e itihtaakuhch miywaachimuwin an kaa ishi wiihtamaataahch mikw chit ishi taapwehtenaawaau.
2CO.11.5	Namui mitun nuuhtaash nititeyihtaakusin nititeyihten taan e iteyihtaakusitwaau anichii kaa chisteyimekuch apastalach kaa ishinihkaatekuch. 
2CO.11.6	Maaskuuch namayeu niya an awen naashch kaa kaschihuuhtaakusit e ayimit, mikw maak nitayaan chischeyihtamuwin. Tahtwaau maak kaa ayimihiitaahch nanaahkuu chekwaan e wiihtamaataahch chichii ishi ayimihiitinaan chechii piyekasch nisituhtamekw.
2CO.11.7	Iskutak kaa waawiihtamaatakuch Chishemanituu umiywaachimuwin namui chihchiwe nuuhchi iteyimisun. Chichii wii chischeyihtamihiitinaawaau e maamituneyimitaakw Chishemanituu kaye maak namui kuuhchi nitaweyimitinaawaau chechii chiishiihkuuyekw. Nichii wanipayin kaakaye uu kaa ihtiyaan. 
2CO.11.8	Chii aihtisiyuuch kaye anichii chiichishaanuuch kaa wiichihiitwaau shuuliyaayuu iskutak kaa waawiihtamaatakuch miywaachimuwin. Mwehch e kachemutamuukwaau uchii chiichishaanuuch nichii ishinaakusin e chii utinamuch taan kaa wii ishi pechi wiichihiitwaau chiyawaau chechii wiichihiitakuch. 
2CO.11.9	Aat maak niyaanikutehch e chii nuuhtepayaan chekwaan mekwaach anit e ihtaayekw kaa ihtaayaan, namui yaapach kuuhchi nitaweyihtamaatinaawaau chekwaan. Chiichishaanuuch Macedonia kaa ishinihkaateyich aschiiyuu kaa ihtaatwaau nichii wiichihiikunaanich e chii miikuyaahch taan kaa ishi nuuhtepayuuchiht. Namui kuuhchi wii aayimeyihtamihiitinaan chechii nitaweyihtamaataahch chekwaan. Eshkw maak anuhchiish namui yaapach chinitaweyihtamaatinaan chekwaan. 
2CO.11.10	E chischeyimit Christ e taapweuch taan e itweuch, namui nika uhchi paachishtinaauch kutakach chechii chipahchihiitwaau e aayimuutamuch uyuu misiwe anite aniyuu aschiiyuu Achaia kaa ishinihkaatech. 
2CO.11.11	Chititeyihtenaawaau aa ekaa saachihiitakuch wehchi itweyaan uu. Chishemanituu chischeyihtam taapwe e saachihiitakuch.
2CO.11.12	Yaapach muush nika ihtuuten taan e ihtiyaan anuhchiish ekaa chechii ihtakuniyich taan che ishi nanaapeumutwaau anichii nitamukw kaa ishi chiskutamaachetwaau kaye ekaa chechii itwetwaau mwehch niyaan e itaapatisuuchiht e itaapatisitwaau. 
2CO.11.13	Namayeuch uchii chihchiwe apastalach. Mwehch taapwe apastalach e atuskuwaatwaau Jesus Christ wii iteyihtaakuhiisuuch uchii mikw maak nanatayuuch kaye wiyeshihiiweuch. 
2CO.11.14	Namui maak chipaa uhchi miskaateyihtamihiikunaanuu uu wesh waawaach machimanituu mwehch waashtuweu enchil chika chii ishinaakuhiisuu. 
2CO.11.15	Namui maak miskaateyihtaakuniyuu utaapachihaakanh mwehch taapwe kuiskw kaa ihtiyich aapachihaakanh chechii ishinaakuhiisuyich. Mikw maak iskutak wiyaaskunaakanuutwaawenich nihaau e iteyihtaakuniyich chechii ishi miskahkwaau ekun che ishi miyaakanuutwaau.
2CO.11.16	Miin nika itwen, ekaawii iteyimikw e chiishkwe ayimiyaan. Chiishpin maak chiishkwe ayimuu e iteyimuwekwe pachishtinikw apishiish chechii aayimuumisuyaan. 
2CO.11.17	Uu maak che ishi ayimiyaan niya uu e iteyihtamaan, namui Utipeyihchikeu nuuhchi itashumikw chechii itweyaan. Mwehch e chiishkwe ayimiyaan itihtaakun. 
2CO.11.18	Mwehch e nispitaukwaau awenichii utah aschiihch kaa nanaapeumutwaau nika ihtin, naashch kaa nanaapeumutwaau taan e ihtitwaau. 
2CO.11.19	Namui maak chipaa uhchi kuskuikunaawaau uu. Naashch taapwe chikachehtaaweyimisunaawaau. Maan mikw kaa ishi piihtakahekuch anichii kaa chiishkwe ayimitwaau. 
2CO.11.20	Chipachishtinaawaauch uchii nitamukw kaa ishi chiskutamaachetwaau chechii uchimaahkahtaataakuch kaye chechii manishuuliyaawaatutaakuch. Chipachishtinaawaauch chechii kachemutamaataakuch kaye chechii maayeyimitaakuch kaye chechii utaamuhkwehutaakuch. 
2CO.11.21	Taapwe kiipaa nichii wanipayinaan. Nishaakweyimun chechii itweyaan ekaa uhchii ihtiyaahch uu niyaan. Ekaa nekaawiikwe awen chechii nanaapeumut taan e ihtit nipaa chii nanaapeumun kaye niya. Miin maak nichiiskwe ayimin uu kaa itweyaan.
2CO.11.22	Chihchiwe aa iteyimisuuch Jewa kaa itiskaanesitwaau. Kaye niya Jewa nititiskaanesin. Chihchiwe aa iteyimisuuch aniyuu Israel e uhchiitwaau. Kaye niya ekute wehchiyaan. Chihchiwe aa iteyimisuuch mikw Abraham e ihtaayich e chii uhchi aanische pimaatisiitwaau. Niya kaye ekute kaa uhchi aanische pimaatisiyaan. 
2CO.11.23	Iteyihtamuch aa e atushkuwaatwaau Christ. Etituu niya nitatuskuwaayuuh. Shaash etituu nichiishkwe ayimin. Namui nimiyeyihten mwehch wiyawaau e ishi aayimuumisutwaau e ishi aayimuumisuyaan. Etituu niya nichii mistaapatisin ishpish wiyawaau. Etituu niya mihchetwaau nichii chipahukuun. Etituu niya mihchetwaau nichii pishishtehukuun ishpish wiyawaau. Etituu niya mihchetwaau nichii peshuwaapahten nipuwin ishpishaat wiyawaau. 
2CO.11.24	Niyaayinwaau nichii wiisacheyihtamihiikuch anichii Jewa iinuuh kaa niikaanishkuwaatwaau nishtumitanuu peyakushtewaau e chii pishishtehutwaau. 
2CO.11.25	Nishtwaau nichii waweshihiikuun piywaapiskwah e utataamuhukuyaan. Peyakwaau nichii paahpimusinaatahukuun e wii nipahiikuyaan. Nishtwaau nichii ihtaan e kushaapech chiimaan. Peyakwaau, peyakw chiishikaau peyakw tipiskaau maak muushe nichii papaamaahukuun chihchikamiihch. 
2CO.11.26	Mihchetwaau nichii papaamipayin e waawiihtamaan miywaachimuwin. Uu maak kaa ishi papaamipayaan mihchetwaau chii kushtaatikun siipiihch e ihtaayaan. Mihchetwaau chii kushpanaateyihtaakun chimutiskach chechii kusiihkuutwaau. Mihchetwaau nichii aayimihiikuch Jewa kaa itiskaanesitwaau nitiiniimach kaye anichii ekaa Jewa kaa itiskaanesitwaau. Utenaahch nichii wiisacheyihtamihiikuun kaye anite pakwaatiskamikaahch nichii aayimihun. Chihchikamiihch kaye nichii aayimihun. Kaye maak anichii niichishaanich kaa iteyimakwaau ekaa maak taapwe kaa wiichishaanawaapaane nichii aayimihiikuch. 
2CO.11.27	Naashch taapwe nichii mista aapatisin. Mihchetwaau nichii mista ayeskusiin, mihchetwaau kaye namui mechim nuuhchi nipaan. Mihchetwaau nichii nuuhtepayin miichim ekw maak kaa ati siiweyaan, kaye maak nichii nuuhteyaapaakwen. Niyaanikutehch namui mechim uhchi ihtakun taanit che ihtaayaan kaye niyaanikutehch nichii siihkachin. 
2CO.11.28	Eshikum chiishikaauh kaye nikusikushkaakun e maamituneyimakwaau misiwe anichii umaamuuayimihaauch nanaahkuu ihtaawinihch kaa ihtaatwaau. 
2CO.11.29	Awen ekaa saapeyimisut nichischeyihten taan e iteyihtaakuhch aniyuu e ihtit awen. Michihpin awen e machituutahk ihtakun e ishi misimeyihtamahiikuyaan uu.
2CO.11.30	Netuweyihtaakunikwe uu chechii ishi ayimiyaan ekun kiipaa che ishi aayimuumisuyaan. Namui maak niwii chisteyihtaakuhiisun. Teyakuch nika aayimuuten taan e ishpish ekaa saapisiyaan. 
2CO.11.31	Chishemanituu chitipeyihchikeminuu Jesus Uhtaawii chischeyihtam ekaa nanatayuuch. Wiya kaachiche kata maamihchimaakanuu. 
2CO.11.32	Damascus kaa ishinihkaatech ihtaawin kaa ihtaayaan an piihtuuchimaau an wehchi tahchiskuwaat aniyuu chisheuchimaau Aretas kaa ishinihkaasut chii itashuweu che chipunikuuch anite ihtaawinihch. Chiwii wiiwiyaan an ihtaawin nipaa maakunikuun. 
2CO.11.33	Niwiichewaakanich maak nichii wiichihiikuch chechii ushimuuch. Watapiiwatihch nichii piihtahukuch ekw anite waasenitaakanihch kaa uhchi ayaashaapihchenitwaau wiiwiitamihch aniyuu ihtaawiniyuu, ekw maak kaa ushimuyaan.
2CO.12.1	Aat ekaa mitun wiyesh itaapatahch nika aayimuumisun. Niishtam taan kaa ishi waapahtiit kaye taan kaa ishi chischeyihtamihiit Utipeyihchikeu nika aayimuutamuwaan. 
2CO.12.2	Nichischeyimaau peyakw naapeu kaa taapweyimaat Jesus neushaap pipunh utaahch mitun e chii uhpiskaahaakanuut kihchikiishikuhch ishi. Namui nichischeyihten mikw utahchaahkwa kaa uhpiskaayikwen maak chichi miiyuu kaa ishi uhpiskaakwe, Chishemanituu mikw chischeyihtam. 
2CO.12.3	Nichischeyihten anite Paradise kaa ishinihkaateyich e chii ishi uhpiskaat. Mwehch maak kaa itweyaan mikw Chishemanituu chischeyihtam chichi miiyuu kaa ishi uhpiskaakwe maak mikw utahchaahkwa kaa uhpiskaayikwen. 
2CO.12.4	Ekute kaa pehtahk itwewinh ekaa kaschihuupayihch muhch chechii wiihtaakanuuhkwaau kaye ekaa pachishtinikanuuhch chechii wiihtaakanuuhkwaau. 
2CO.12.5	Nipaa chii nanaapewaachimaau uu naapeu. Niya maak wii namui nika uhchi nanaapeumun. Mikw taan e ishpish naniyamisiyaan ekun an che aayimuutamaan. 
2CO.12.6	Aat nanaapeumuyaan namui nipaa uhchi chiishkwe ayimin wesh nipaa taapwen. Anuhchiish maak nika nakaawiin chechii nanaapeumuyaan. Namui nitaweyihten uste chechii iteyimit awen e ishpish nisituunahk nipimaatisiiwinihch maak e ishi pehtuut e ishi ayimuuch.
2CO.12.7	Naashch taapwe chii miskaateyihtaakuniyuu taan kaa ishi waapahtiit Utipeyihchikeu. Ekaa maak chechii chihkaateyimuyaan taan kaa ishi maamishkaach waapahtiit Utipeyihchikeu nichii pechi miikw chekwaayuu e ustauskaakuuch niyuuch mwehch kaa kaawaach niipisiyaahtikw e ishi kaauskaakut awen wiiyuuhch. Machimanituu chii pachishtinaakanuu chechii pechi mukushkaatiskuut ekaa mistahii chechii iteyimisuyaan. 
2CO.12.8	Nishtwaau maak nichii nitutamuwaau Utipeyihchikeu chechii iichenahk uyuu chekwaayuu. 
2CO.12.9	Ekw kaa pechi iishit, “Nichishewaatisiiwin mikw chinataweyihten wesh anit mekwaach ekaa siyaapisiyin ekut maauch e suuhcheyihtaakuhch nisuuhkaatisiiwin.” Eukw uyuu kaa iishit. Ekw maak muush pechi miite Christ uyuu suuhkaatisiiwiniyuu, kiipaa che miyeyihtamaan e wiihtamaan taan e ishpish ekaa saapisiyaan. 
2CO.12.10	Ekun kaye wehchi yaapach sichiyesiyaan taan e ishpish ekaa saapisiyaan utah niyuuch e nuushuushkuukw Christ, kaye taan e ishi maayeyimikuyaan, taan e ishpish aayimuhuyaan maanh, taan e ishpish nanehkaachihiikuyaan, kaye taan e ishi nanehkaateyimuyaan. Yaapach nisichiyesin uu e ishi aayimuhuyaan wesh ekut wehchi chischeyihtamuch Christ usuuhkaatisiiwin. Anit ekaa saapisiyaan ekut e suuhcheyihtaakusiyaan.
2CO.12.11	Namui nimiyeyihten e nanaapeumuyaan e itihtaakusiyaan wesh mwehch e chiishkwe ayimiyaan ekun e iteyihtamaan. Chiyawaau kaa ihtuutuuyekw uu wehchi ishi ayimiyaan. Chiyawaau wesh chipaa miyu aayimuuminaawaau. Wesh taapaa nuuhtaash nititeyihtaakusin taan e iteyihtaakusitwaau anichii apastalach kaa ishinihkaatekuch aat maak ekaa mitun chekwaan ishinaakusiyaan. 
2CO.12.12	Chichii waapahtenaawaau taan e iteyihtaakusit chihchiwe apastal kaa waapamiyekw maamishkaach waapahtiiwewinh e waapahtiiweyaan kaye e ihtuutamaan e maamishkaateyihtaakuhkwaauh chekwaayuuh kaye maak e chii siipiiwesiyaan anite e ihtaayekw kaa ihtaayaan. 
2CO.12.13	Taan kaa ishi ekaa muyaam ihtuutaatakuch chiyawaau taan e ihtuutuukwaau kutakach umaamuuayimihaauch. An aa ekaa uhchi aayimuutamaatakuch chechii wiichihiyekw. Wepeyihtamuukw kaa wanituutaatakuche ekaa uhchi nitutamaatakuch chechii wiichihiyekw.
2CO.12.14	Nitayeskuwiin miin chechii chiiutamitakuch. Eukw uu nishtwaau che chiiutamitakuch. Namui maak wii shuuliyaau chiwii aayimuutamaatinaawaau. Chiyawaau eukw uste e iteyimitakuch. Taapaa wiyawaau awaashach chipaa uhchi uhchishtamuweuch chekwaayuu uniichihiikuwaauh. Uniichihiikumaauch chipaa uhchishtamuweuch utawaashiimuwaau chekwaayuu. 
2CO.12.15	Kwaast maak e ihtiyaan chiwii wiichihiitinaawaau. Kaye maak tekash nika pachishteyimisun chechii wiichihiitakuch. Namui aa chika uhchi ishpish saachihiinaawaau etituu saachihiitakuche.
2CO.12.16	Ekun maak e ishinaakuhch. Taapaa kuuhchi nitutamaatinaawaau shuuliyaau chechii wiichihiyekw taan e ishi nituweyihtamaan chekwaan. Pasch maak awenichii itweuch ekaa kuiskw uhchi ayimihiitakuch. Itweuch e chii wiyeshimitakuch. 
2CO.12.17	Shuuliyaau aa maak nichii uhtinen anite e ihtaayekw niwiichewaakanich kaa itishahamaatakuch. Namui mitun. 
2CO.12.18	Titus nichii siihchimaau chechii nituu chiiutamitaakw. Miin kutak chiichishaanuuh nichii itishahwaayuuh chechii wiicheukut. Shuuliyaayuu aa maak chii utisiyuu Titus chiyawaau e ihtaawekw uhchi aniyuu kaa chiiutamitaakw. Peyakw meskanuu nipimuhtenaan kaye peyakunihch nit ishi maamituneyihtenaan. Namui aa ekun e iteyimiyaahch.
2CO.12.19	Kaye maak e iteyimuwaahche uu kaa masinahiicheyaahch mwehch kaa wii naatamaasutwaau awenichii. Namui. Mikw e ishi nituweyimiyimiht Christ chechii ishi ayimuwachiht Chishemanituu ishi e ihtaayich ekun e ishi ayimiyaahch. Taan mikw e ihtiwaahche mikw wesin chiwii wiichihiitinaan. 
2CO.12.20	Nikuspaneyihten utihtitakuche aahchiiuh che iteyihtaakusiyekw taan kaa ishi pukuseyimuyaan che iteyihtaakusiyekw. Maaskuuch kaye chiyawaau aahchiiuh chika iteyiminaawaau taan kaa ishi pukuseyimuyekw che iteyihtaakusiyaan. Nikuspaneyihten mihchetu anit e tashiyekw chechii aasitemituyekw chechii uhteyimituyekw chishuwaasuwin chechii ihtakuhch maak machipayihkahtaatuwin. Nikuspaneyihten mihchetu anit e tashiyekw chechii papukunuumuweyekw chechii maamaayeyimekuch kutakach awenichii maak chihchiwe chechii iteyimisuyekw kaye chechii mamukushkaachihekuch kutakach awenichii. 
2CO.12.21	Nikuspaneyihten miin chiiutamitakuche Chishemanituu che ihtuutahk chechii pimaameyimitakuch waapamitakuche. Naashch taapwe nika misimeyihtamihiikuch anichii kaa machituutahkwaau anite utaahch ekaa maak uhchi mihchiiweyihtahkwaau kaye ekaa uhchi nakatahkwaau taan kaa ishi machituutahkwaau, anichii ekaa uhchishkuu Chishemanituu e ihtaayich kaa mihchiiweyihtahkwaau taan kaa ishpish ekaa uhchi payehchi pimaatisiitwaau kaye taan kaa ishpish chii wiinisuupimaatisiitwaau kaye kaa ishpish chii ihtuutahkwaau wiinisuwiniyuu.
2CO.13.1	Eukuu nishtwaau che chiiutamitakuch. Che wii chischisiyekw michihpin e ihtaakwe awen e ihtakuniyich taan waa ishi mamishimaat aweyuuh chekwaayuu yaaitei niishu maak nishtu awenichii e chii ihtaatwaau anit aniyuu wehchipayiyich e mamishimuwaanuyich chika ihtaauch chechii tipaachimutwaau. 
2CO.13.2	Maahchishtai kaa takushinuuch shaash nichii yaakwaamimaauch anichii kaa machituutahkwaau. Miin maak anuhchiish nitayaakwaamimaauch. Kaye anichii kutakach nitayaakwaamimaauch. Uu anuhchiish che takushiniyaan chihchiwe nititwen namui nika uhchi manaachimaauch uchii kaa machituutahkwaau. 
2CO.13.3	Chititwenaawaau e wii waapahtamekw taapwe Christ e ayimishtamuuk. Namui ekaa saapisiyuu Christ iskutak pemiihkahk chipimaatisiiwinawaauh. Chiwaapahtamuwaanaawaau usuuhkaatisiiwin mekwaach chekwaayuu e ihtuutahk anit e ihtaawekw. 
2CO.13.4	Aat ekaa uhchi saapisiit kaa chiistaaskuhwaakanuut aashiteyaahtikuhch Chishemanituuh usuuhkaatisiiwiihch uhchi pimaatisiyuu anuhchiish. Ekun maak e ishinaakusiyaahch kaye niyaan e wiichewachiht Christ, namui nisaapisiinaan. Mikw maak Christ nika pimaatisiistuwaanaan Chishemanituu usuuhkaatisiiwinihch uhchi chiyawaau chechii atushkaataach.
2CO.13.5	Yaakwaau nituu chischeyimisukw. Nituu chischeyimisukw eshkw taapwe tiyaapwehtamuwekwe. Chinisituhtenaawaau aa Jesus Christ e piihchishkaataakw. Ekaa tiyaapwehtamuwekwe namui kiipaa taapwe chipiihchishkaakuwaau. 
2CO.13.6	Nicheshtinaahun iskutak pehtamekwe e nituu chischeyimisuyaahch che chischeyihtamekw taapwe e taapwehtamaahch. 
2CO.13.7	Ninitutamuwaanaan Chishemanituu kuiskw chechii ishi pimaatisiyekw. Namayeu wii petinaasch mikw chechii nuukuhtaayaahch taapwe kuiskw e ihtiyaahch. Chinituweyimitinaan kuiskw chechii ishi pimaatisiyekw aat e iteyimikuwaahche e chii wanipayaahch. 
2CO.13.8	Namui chika chii ihtuutenaanuu chechii nishkuushtamuhkw taapwewin, mikw chika nanihiihtenaanuu. 
2CO.13.9	Nimiyeyihtenaan anit mekwaach ekaa siyaapisiyaahch niyaan ekut chiyawaau siyuuhchikaapuyekw Utipeyihchikeu e ihtaat. Nitutamuwaanaan Chishemanituu chechii nihtaauchiyekw wiya ishi e ihtaat. 
2CO.13.10	Uu chititasinahamaatinaawaau eshkw mekwaach ute e ihtaayaan ekw maak iskutak miin waapamitakuche namui chika uhchi ihtakun chekwaan che uhchi mista aanuweyimitakuch chechii nuukuhtaayaan taan kaa ishi miikuyaan tipeyihchichewin. Utipeyihchikeu nichii miikw uyuu tipeyihchichewiniyuu chechii wiichihiitakuch namui wii chechii niihtahuutakuch.
2CO.13.11	Ekw maak niichishaanitikw, waachiye chititinaawaau. Suuhk kuchihtaakw nihaau chechii iteyihtaakusiyekw e ishi nituweyimitaakw Chishemanituu chechii iteyihtaakusuwekw. Yaakwaau nituhtamukw taan e ishi siihchimitakuch. Suuhk peyakunihch wii ishi pimaatisiikw. Suuhk miyu wiicheutukw. Chishemanituu an kaa saachihiiwet kaye kaa ayaat chiyaameyihtamuwiniyuu chika wiicheukuwaau.
2CO.13.12	Chiyawaau kaa wiichishaanihtuyekw uchemitukw e waachiyemituyekw. 
2CO.13.13	Misiwe uchii kaa taapwehtahkwaau ute kaa ihtaatwaau chiwaachiyemikuwaauch. 
2CO.13.14	Utipeyihchikeu Jesus Christ naashch kaa chishewaatisiit, Chishemanituu kaa saachihiitaakw ekw maak kaa payehchisiit ahchaahkw kaa papaawiicheutaakw misiwe chika wiicheukuwaauch.
GAL.1.1	Niya Paul kaa masinahamaatakuch. Wiya Jesus Christ wechiihch nichii wiyaapamukw apastal chechii itaapachihiit. Kaye maak Chishemanituu Kuuhtaawiinuu nichii wiyaapamukw, an kaa wanishkaanaat Jesus nipuwinihch uhchi. Namayeu wii naapeu kaa wiyaapamit kaye namayeu naapeu kaa miit uyuu chechii itapaatisuuch. 
GAL.1.2	Chiyawaau wiichishaanimaauch Galatia kaa ishinihkaatech aschii kaa ihtaayekw chiwaachiyemitinaan. Niya ekw maak misiwe anichii umaamuuayimihaauch utah kaa ihtaatwaau chiwaachiyemitinaan. 
GAL.1.3	Nipukuseyimaau Chishemanituu Kuuhtaawinuu ekw maak Jesus Christ Chitipeyihchikeminuu chechii chishewaatutaataakuch kaye chechii miitaakuch chiyaameyihtamuwiniyuu. 
GAL.1.4	Jesus tekash chii pachishteyimisuu chechii nipahaakanuut chechii wiihkuchihiitahkw taan e ishi tipeyimikuuhkw machaatisiiwiniyuu anuhchiish taan e ishi ihtakuniyich utah aschiihch. Eukw uyuu kaa ishi nituweyihtamiyich Kuuhtaawinuuh Chishemanituuh chechii ihtit. 
GAL.1.5	Tepicheyihtaakusuu maak Chishemanituu kaachiche chechii maamihchimaakanuut. Amen.
GAL.1.6	Taapwe chimiskaateyimitinaawaau kaa ishpish wiipach chii ati nakatekw Chishemanituu an kaa tepwaatitaakw Christ uchishewaatisiiwiniihch uhchi. Kutach tipaachimuwin miywaachimuwin e ishinihkaataakanuuhch chinituhtenaawaau ekw. 
GAL.1.7	Taapaa ihtakun kutach miywaachimuwin. Mikw maak ihtaauch awenichii anite e ihtaayekw e mukushkaateyihtamihiitaakuch, e wii kwestinahkwaau aniyuu miywaachimuwiniyuu anit yaayimuumaakanuyich Christ. 
GAL.1.8	Ekush Chishemanituu kata waweshihiikuu an awen aahchiiuh che ishi chiskutamaachekwe aniyuu miywaachimuwiniyuu kaa waawiihtamaataahch. Mechim niyaan maak enchil kihchikiishikuhch e uhtuhtet aahchiiuh ishi waawiihtamaataache miywaachimuwin ekush nika waweshihiikunaan. 
GAL.1.9	Shaash chichii wiihtamaatinaawaau uu che ititakuch, mikw maak miin chika wiihtamaatinaawaau. Chiishpin kacheschimitaakwe awen kutachiyuu miywaachimuwiniyuu aahchiiuh e itihtaakuniyich taan e itihtaakuniyich aniyuu shaash kaa taapwehtamuwekw ekush chika waweshihaakanuu.
GAL.1.10	Mikw wii ihtuutaweu aweyuu chechii mamiywaachimikut chititeyiminaawaau aa. Namui, Chishemanituu eukw waa chischeyihtamuch taan e ishi miywaachimit. Mikw wii naheyihtamiheu aweyuuh chititeyiminaawaau aa. Wesh mikw iinuuch wii naheyihtamahiikwaau namui nipaa uhchi atushkuwaau Christ.
GAL.1.11	Niichishaanitikw, chinituweyimitinaawaau chechii chischeyihtamekw uu miywaachimuwin kaa waawiihtamaan namui naapeu e ihtaat uhchiimakan. 
GAL.1.12	Namui wii naapeu e ihtaat nuuhchi uhtinen. Namui kaye naapeu nuuhchi chiskutamaakw. Wiya Jesus Christ wechiihch nichii chischeyihtamihiikw uyuu miywaachimuwiniyuu.
GAL.1.13	Cheshtinaash chichii pehtenaawaache taan kaa itaatisiyaan utaahch eshkw Jewa iinuuch e ishi ayimihaatwaau e chii ishi nuushunehamaan. Nuwach nichii nanehkaateyimuhaayuuh Chishemanituu utiiniimh Jesus kaa taapweyimaayich. Kwaast chechii ihtuuch nichii ihtuwaan e wii wanaachihiimach. 
GAL.1.14	Uste niya kwaast nichii ihtin chechii miyutuutamaan taan kaa itashumikuyaahch Jewa iinuuch utayimihewinawaau ishpishaat mihchetu niich Jewa iinuuch e wiich ispihtaatisiimakwaau. Kwaast e ishpish chii ihtuutamaan nichii wii nanihiihtamuwaan uchiskutamaachewinawaau aniyehkaanaanich chiwaahkumaakanuuch. 
GAL.1.15	Yaapach maak nichii wiyaapamukuhtaakupane Chishemanituu eshkw ekaa uhchi pimaatisiyuuch. Naashch taapwe nichii chishewaatutaakw kaa wiyaapamit chechii atushkuukw. Iskutak maak wetihchipayiyich anit kaa iteyihtahk che chischeyimach ukusisa 
GAL.1.16	ekut kaa ihtuutuut chechii chischeyimach, ati chechii uhchi ati waawiihtamaamach miywaachimuwiniyuu aniyuu ekaa Jewa kaa itiskaanesiitwaauh iinuuh. Mekwaach maak an kaa ispayihch namui awen nuuhchi kakwechimaau taan che ihtuuch. 
GAL.1.17	Namui kaye nuuhchi ituhten Jerusalemihch chechii nituwaapamakwaau anichii kutakach apastalach, anichii shaash kaa wiyeyimikutwaau Jesus. Teyakuch tiiwehch Arabia kaa ishinihkaatech aschii nichii ituhten. Chek paatimaa Damascus kaa ishinihkaatech ihtaawin kaau kaa ituhteyaan.
GAL.1.18	Nishtu pipunh miin paatimaa ekw Jerusalemihch kaa ituhteyaan chechii nituu nachahiik Peter, etituu chechii ati chischeyimak. Niishu tuushteuh maak nichii wiichimaau. 
GAL.1.19	Namui mikw nuuhchi waapamaayuuh aniyuuh kutak utapastalamh Jesus. Mikw James chitipeyihchikeminuu wiichishaan eukun an kaa waapamak. 
GAL.1.20	Chishemanituu chischeyihtam e taapweuch uyuu kaa itasinahiicheuch. Namui ninanatayin.
GAL.1.21	Ekw maak miin anite Syria ekw maak Cilicia kaa ishinihkaatekwaauh aschiih nichii ituhten. 
GAL.1.22	An mekwaach eshkw namui nihtaa nuuhchi waapamikuch anichii umaamuuayimihaauch Judea kaa ishinihkaateyich aschiiyuu kaa ihtaatwaau. 
GAL.1.23	Mikw taan kaa ishi aayimuumiyich kutak aweyuuh ekun mikw kaa ishi chischeyimitwaau. Chii itweyuuh maak, “An kaa chii nanehkaachihiitahkw eukw pepaa waawiihtahk aniyuu e ishi taapwehtaakanuyich aniyuu kaa chii wii wanaachihtaat.” 
GAL.1.24	Ekw maak kaa nanaaskumaatwaau Chishemanituuh taan kaa ihtuutamuyich nipimaatisiiwiniihch.
GAL.2.1	Neushaap pipunh paatimaa ekw miin Jerusalemihch kaa ituhteyaan. Barnabas ekw maak Titus nichii wiicheukuch. 
GAL.2.2	Chishemanituu nichii waapahtiikw e nitaweyimit anite chechii ituhteuch. Kaa takushiniyaan maak anite niya ekw maak anichii kaa niikaanihaakanuutwaau kaa taapwehtahkwaau tipaan nichii nishtuwiinaan. Nichii wiihtamuwaauch taan nihaau kaa itweuch kaa waawiihtamaamach miywaachimuwiniyuu aniyuuh ekaa kaa taapwehtamiitwaauh. Nichii wii chischeyimaauch taan e iteyihtamihiikuwaakwenich aniyuu kaa ishi waawiihtamuch. Wesh chii ihtakuniyikupane chekwaayuu ekaa uhchi naheyihtamihiikutwaau sheshkwaaht chipaa ishinaakun taan kaa ishi pechi waawiihtamaan anite utaahch. Namui maak nuuhchi nitaweyihten sheshkwaaht chechii ishinaakuhch. 
GAL.2.3	Titus maak, an kaa pechi wiicheut anite Achaia kaa ishinihkaateyich aschiiyuu ekute wehchiit. Namui Jewa itiskaanesuu. Aat maak ekaa Jewa e itiskaanesit namui uhchi aayihkamihiikuu aniyuuh kaa niikaanihaakanuyich chechii chischinuwaachishwaakanuut. 
GAL.2.4	Mikw maak chii ihtaauch naapeuch chiimuut e chii pechi piihtepayihutwaau anit e ihtaawachiht muyaam e taapweyimaatwaau kaye wiyawaau Jesus e ihtitwaau. Nichii wii naanituu chischeyimikunaanich taan e ishi tipeyimachiht Jesus Christ e wiicheumachiht, an kaa aapihkuniyimiht. Eukw uyuu kaa ihtitwaau e chii wii ihtuutuuyimihtwaau kaau chechii maahchikwaapihkaatikuyaahch wiishuwewin. 
GAL.2.5	Namui maak mitun nuuhchi niskumuwaanaan chechii ihtuuchiht aniyuu kaa ishi nituweyimiyamihtwaau chechii ihtuuchiht wesh niwii miyu kanuweyihtenaan taan e ishi taapwemakahch miywaachimuwin chiyawaau chechii chischeyihtamekw.
GAL.2.6	Anichii kaa niikaanishkaachetwaau, chisteyihtaakusuuch chii iteyimaakanuuch. Namui maak chekwaan taan e iteyimaakanuutwaau nititeyihten niya wii. Wesh misiwe aweyuuh peyakunihch iteyimeu wii Chishemanituuh. Chii naheyihtamuch e waawiihtamuch miywaachimuwiniyuu, namui uhchi ihtakuniyuu etituu chechii ishi pechi wiihtamuutwaau. 
GAL.2.7	Kaye chii nisituhtamuch Chishemanituuh e chii miiyich chechii aapatisiihkahtamuch miywaachimuwiniyuu e waawiihtamaamach aniyuuh ekaa Jewa kaa itiskaanesiitwaauh, mwehch taan kaa ishi miyaayich Peter aapatisuwiniyuu aniyuuh Jewa kaa itiskaanesiitwaauh chechii waawiihtamuwaayich miywaachimuwiniyuu. 
GAL.2.8	Chishemanituu chii miyeu Peter kaschihuwiniyuu aniyuuh Jewa kaa itiskaanesiitwaauh chechii waawiihtamuwaayich miywaachimuwiniyuu mwehch kaa ishi miiyit kaschihuwiniyuu aniyuuh ekaa Jewa kaa itiskaanesiitwaauh chechii waawiihtamaamach miywaachimuwiniyuu. 
GAL.2.9	James, Peter ekw maak John, anichii kaa niikaanihaakanuutwaau kaye maauch kaa chisteyimaakanuutwaau chii chischeyihtamuch Chishemanituu e chii miiyich uyuu chechii itaapatisuuch. Ekw maak Barnabas e niishiyaahch kaa utinischeniyamihtwaau uchii e nishtitwaau. E nuukuhtaayaahch peyakunihch e ishikaapuuyaahch. Maau maak kaa ishi niskumuyaahch. Barnabas e niishiyaahch anichii ekaa Jewa kaa itiskaanesitwaau che waawiihtamuwachihtwaau miywaachimuwiniyuu ekw maak wiyawaau aniyuuh Jewa kaa itiskaanesiyich che waawiihtamuwaatwaau. 
GAL.2.10	Mikw peyakw chekwaayuu nichii pukuseyimikunaanich. Nichii nituweyimikunaanich chechii waawiichihiimachiht aniyuuh kaa taapwehtamiyich anit Jerusalemihch kaa ihtaayich kaa chistimaatisiyich. Eukw maak uu naashch kaa iteyihtamihiikuyaan chechii ihtiyaan.
GAL.2.11	Antiochihch maak kaa takushinit Peter chii ihtakuniyuu kaa ishi aanuweyimak. Wesh chii ihtakuniyuu taapwe taan kaa ishi wanipayit. 
GAL.2.12	Maau kaa ihtit. Kaa takushihk anit Antiochihch namui wiyesh uhchi iteyihtam e wiich miichisuumaat maanh aniyuuh ekaa Jewa kaa itiskaanesiitwaauh kaa taapwehtamiitwaauh. Chek James chii pechi itishahweu pasch Jewa iinuuh kaa taapwehtamiitwaau. Naashch yaakwaau chii iteyihtamihiikuuch Jewa ayimiheu wiishuwewinh uchii. Misiwe aweyuuh kaa taapwehtamiyich chii iteuch chechii chischinuwaachishwaakanuyich. Peter maak chii kushteu uyuuh Jewa ekw namui miin uhchi wiich miichisuumeu aniyuuh ekaa Jewa kaa itiskaanesiitwaauh. 
GAL.2.13	Ekw maak anichii kutakach iinuuch Jewa kaa itiskaanesitwaau anit kaa ihtaatwaau ekun mwehch kaa ihtitwaau, e chischinuwaapamaatwaau Peter taan e ihtiyich. Chii chischeyihtamuch maak ekaa uyuu chipaa uhchi ihtuuch. Waawaach Barnabas chii ati asichipitaakanuu kaye wiya uyuu chechii ihtit. 
GAL.2.14	Wiyaapamakwaau maak ekaa kuiskw ihtitwaau taan e itashteyich Chishemanituuh umiywaachimuwiniyuu kaa taapwemakaniyich nichii aanuweyimaau Peter misiwe aniyuuh kaa taapwehtamiitwaauh e nituhtamiyich. Nichii itaau, “Jewa chititiskaanesin. Mikw maak namui misiwe chinanihiihten Jewa ayimiheu wiishuwewinh. Chekwaan maak wehchi siihchimatwaau anichii ekaa Jewa kaa itiskaanesitwaau Jewa ayimiheu wiishuwewinh chechii nanihiihtahkwaau.”
GAL.2.15	Jewa nititiskaanesinaan, namayeuch niyaan aahchiiuh kaa itiskaanesitwaau awenichii kaa machaatisiitwaau. 
GAL.2.16	Yaapach maak nichischeyihtenaan e taapweyimaat awen Jesus Christ ekut wehchi ukuiskutaatisiiu ishi kanawaapamikut Chishemanituuh, namui wii aniyuu uhchi e nanihiihtahk wiishuwewinh. Ekw maak kaye niyaan tiyaapweyimachiht Jesus Christ, e taapweyimachiht maak Christ ekut wehchi ukuiskutaatisiiuch ishi kanawaapamiyimiht Chishemanituu. Namui wii an e nanihiihtamaahch Jewa ayimiheu wiishuwewinh wehchi ishi kanawaapamayimiht. Taapaa awen ukuiskutaatisiiu chika uhchi ishi kanawaapamikuu Chishemanituuh mikw aniyuu e nanihiihtahk Jewa ayimiheu wiishuwewinh. 
GAL.2.17	Mekwaach kaa naanituweyihtamaahch taanite chechii uhchi naniheyihtamihiichiht Chishemanituu, iskutak tiyaapweyimachiht Christ, ekut kaa uhchi chischeyihtamaahch kaye niyaan e machaatisiyaahch muyaam taan e ishi machaatisiitwaau anichii ekaa Jewa kaa itiskaanesitwaau. Christ aa maak ihtuutuweu aweyuu chechii machaatisiyich. Namui kiipaa. 
GAL.2.18	Wesh wawestuutamaane chekwaan e chii piikupitamaan ekut che uhchi chischeyihtaakusiyaan e chii wanihpisuyaan. 
GAL.2.19	Mekwaach suuhk kaa wii nanihiihtamaan Jewa ayimiheu wiishuwewinh chek nichii nisituhten ekaa an Jewa ayimiheu wiishuwewin e nanihiihtamaan che uhchi ukuiskutaatisiiu pechi ishi kanawaapamit Chishemanituu. Ekw maak anuhchiish mwehch e nipiyaan kaye ekaa ekw maahtakushkaakuyaan aniyuuh wiishuwewinh nitishinaakusin. Ekw maak taapwe chechii pimaatisiistuuk Chishemanituu. 
GAL.2.20	Wesh mwehch taapwe e chii wiich nipiimak Jesus kaa chiistaaskuhwaakanuut ishinaakun. Anuhchiish maak namui ekw niya nichischinupayihtaan nipimaatisiiwin. Wiya Jesus chischinupayihtaau nipimaatisiiwiniyuu wesh nipiihchishkaakw. Ekw maak uu anuhchiish e ishi pimaatisiyaan nipimaatisiin e taapweyimak an kaa saachihiit kaye kaa pachishtinisut chechii nipahaakanuut niya uhchi, eukw Chishemanituu Ukusisa. 
GAL.2.21	Namui nitiichenamuwaan Chishemanituu ushaweyihchichewin. Wesh chiishpin awen ukuiskutaatisiiu ishi kanawaapamikut Chishemanituuh, mikw e nanihiihtahk Jewa ayimiheu wiishuwewinh ekw kiipaa mwehch sheshkwaaht e chii nipahaakanuut Jesus chipaa ishinaakun.
GAL.3.1	Chiyawaau kaa taapwehtamekw Galatia aschiihch kaa ihtaayekw nuwach ekaa kaa iteyihtamekw. Awen wesaa kaa ishi wiyeshimitaakw. Naashch yaakwaau chichii wiihtamaatinaawaau Jesus Christ e chii chiistaaskuhwaakanuut ashiteyaahtikuhch. 
GAL.3.2	Peyakw chekwaan chika kakwechimitinaawaau. Wiihtamuukw maa. E nanihiihtamekw aa Jewa ayimiheu wiishuwewinh chichii uhchi miikunaawaau Kaa payehchisiit Ahchaahkw. Namui aa e chii pehtamuwekw Jesus umiywaachimuwin kaye e chii taapwehtamuwekw wehchii miikuyekw. 
GAL.3.3	Taanite wehchi naashch ekaa iteyihtamekw. Chititeyihtenaawaau aa chiyawaau chechii ihtuutamekw chechii chiishihtaayekw aniyuu taan kaa ishi chihchipayihtaat Kaa payehchisiit Ahchaahkw chipimaatisiiwiniwaahch. 
GAL.3.4	Chititeyihtenaawaau aa sheshkwaaht e ishinaakuhch misiwe taan kaa ishi nachishkamekw. Naanituu chekwaan chichii iteyihtamihiikunaawaache uyuuh. 
GAL.3.5	Chichii miikuwaau aa Chishemanituu Kaa payehchisiyich Ahchaahkw kaye maak chii maamishkaach ihtuu aa anit mekwesiinuu e ihtaawekw mikw aniyuu e nanihiihtamuwekw Jewa ayimiheu wiishuwewiniyuu. Namui aa aniyuu e chii pehtamuwekw ekw maak e chii ati taapwehtamuwekw umiywaachimuwin.
GAL.3.6	Abraham maa maamituneyimaahkw. Itashteu Chishemanituu umasinahiikanihch, “Abraham chii taapweyimeu Chishemanituuh, eukw maak aniyuu ukuiskutaatisiiu wehchii ishi kanawaapamikut.” 
GAL.3.7	Maau maak che wii nisituhtamekw. Anichii awenichii kaa taapweyimaatwaau Chishemanituuh eukunich yaakw chihchiwe Abraham e ihtaayich e chii uhchi aanische pimaatisiitwaau e ishi kanawaapamaakanuutwaau. 
GAL.3.8	Shaash anite weskach Chishemanituu utayimuwinihch chii niikaan wiihtaakanuu anichii ekaa Jewa kaa itiskaanesitwaau ukuiskutaatisiiuch che ishi kanawaapamikutwaau Chishemanituuh e taapwehtahkwaau. Eukw uyuu wehchii niikaan wiihtamuwaakanuut Abraham miywaachimuwiniyuu, chii itikuukupane Chishemanituu, “Chiya e ihtaayin chika uhchi aanischepayuu misiwe e itiskaanesitwaau awenich utah aschiihch chechii shaweyimakwaau.” 
GAL.3.9	Abraham chii taapweyimeu Chishemanituuh. Chii ihtakuniyuu maak taan kaa ishi shaweyimaakanuut. Misiwe maak awen kaa taapwehtahk taan kaa ishi taapwehtamiyich Abraham kata shaweyimaakanuu kaye wiya.
GAL.3.10	Nuwach maak aahchiiuh ispayuuch anichii kaa nanihiihtahkwaau Jewa ayimiheu wiishuwewinh e iteyihtahkwaau ekut ukuiskutaatisiiuch chechii uhchi ishi kanawaapamikutwaau Chishemanituuh. Chika nishuuwanaachimaakanuuch uchii. Wesh itashteu Chishemanituu umasinahiikanihch,
GAL.3.10	Nishuuwanaachimaakanuu an awen ekaa muush kaa nanihiihtahk misiwe taan e ishi wiishteyich Jewa ayimiheu wiishuwewinihch. 
GAL.3.11	Ekut maak wehchi miyu chischeyihtaakuhch ekaa ihtaat awen ukuiskutaatisiiu che uhchi ishi kanawaapamikut Chishemanituu mikw aniyuu e nanihiihtahk Jewa ayimiheu wiishuwewinh. Wesh itashteyuu Chishemanituu utayimuwinihch,
GAL.3.11	Mikw an awen kaa kuiskunaakuhiikut Chishemanituuh aniyuu uhchi e taapwehtahk eukun an kaachiche che pimaatisiit. 
GAL.3.12	Anite maak wii Jewa ayimiheu wiishuwewinihch namui mitun aayimuuteu taapwehtamuwin. Maau e itashtech,
GAL.3.12	An awen tekash kaa nanihiihtahk taan e itashuwemakaniyich Jewa ayimiheu wiishuwewiniyuu eukun an kaachiche che pimaatisiit.
GAL.3.13	Christ chichii naatamaakunuu taan kaa ishi nishuuwanaachimikuyihkw wiishuwewinihch uhchi ekw wii miiskuch kaa nishuuwanaachimaakanuut. Wesh itashteu Chishemanituu utayimuwinihch,
GAL.3.13	Misiwe awen mistikuhch kaa akuyaakanuut nishuuwanaachimikuu Chishemanituu. 
GAL.3.14	Christ chii pachishtinisuu uyuu chechii ihtuutawaakanuut anichii ekaa Jewa kaa itiskaanesitwaau kaye wiyawaau chechii miskahkwaau aniyuu shaweyihchichewiniyuu Abraham kaa itaakanuyich cheshtinaash che miyaakanuyich. Eukuu kaa ispayihch chechii ayaauhkw Payehchi Ahchaahkw taapwehtamuhkwe.
GAL.3.15	Niichishaanitikw, chiwii aayimuutamaatinaawaau chekwaan e ihtinaanuuhch utah aschiihch chechii nisituhtamekw taan waa ishi wiihtamaatakuch. Niishu awenichii e ihtakuniyich e ishi niskumutwaau chekwaayuu taapishkun masinahusuuch. Namui maak chika chii piikunamuch aniyuu. Namui kaye chika chii ayihchistaauch taan kaa itashtaatwaau anit. 
GAL.3.16	Ekun maak mwehch kaa ishinaakuniyich Chishemanituu ekw maak aniyaanaa Abraham kaa ushihtamaasutwaau taan taapishkun che ishi niskumutwaau. Chishemanituu chii itwekupane cheshtinaash che shaweyimaat Abrahamh ekw maak peyakw aniyuuh aweyuuh anit e ihtaayich che uhchi aanische pimaatisiyich. Namui itashteu Chishemanituu umasinahiikanihch,
GAL.3.16	Chiya ekw maak anichii anit e ihtaayin che uhchi aanische pimaatisiitwaau chika miyutuutamaatinaawaau.
GAL.3.16	Maau e itashtech,
GAL.3.16	Chiya chika miyutuutamaatin ekw maak peyakw an anit e ihtaayin che uhchi aanische pimaatisiit.
GAL.3.16	Christ maak uu kaa aayimuumaakanuut. 
GAL.3.17	Maau waa itweyaan. Chishemanituu chii wiihtamuweu Abraham taan eshkw che ishi ashutamuwaat, newaau mitaahtumitanuu miin Nishtumitanuu pipunh maak paatimaa ekw kaa ihtakuhch Jewa ayimiheu wiishuwewin. Uu maak wiishuwewin namui kata chii miiskuchishkaachemakan aniyuu taan kaa ishi niskumaakanuut Abraham, namui kata chii ishinaakuniyuu ekaa chechii aapataniyich aniyuu taan kaa ishi ashutamuwaakanuut. 
GAL.3.18	Wesh aniyuu uhchi e nanihiihtamiyich wiishuwewiniyuu wehchi shaweyimaakwe Chishemanituu aweyuuh ekw kiipaa namui chipaa uhchi shaweyimikunuu aniyuu uhchi taan kaa itwet cheshtinaash che ihtuutamaatahkw. Mikw maak, aniyuu e chii itaat Abrahamh cheshtinaash che shaweyimaat chii miyeu aniyuu taan kaa itaat che miyaat.
GAL.3.19	Chekwaayuu maak wehchii miyaakanuutwaau awenichii aniyuu wiishuwewiniyuu. Chii miyaakanuuch anit uhchi chechii uhchi nisituunahkwaau machaatisiiwiniyuu. Kaye maak eukw uyuu wiishuwewiniyuu chipaa aapataniyuu che ishpish ekaa takushiniyich aniyuuh Chishemanituu kaa itwet Abrahamh e ihtaayich che uhchi aanische pimaatisiyich, an kaa miyaakanuut aniyuu ashutamaachewiniyuu. Enchilich chii petaauch uyuu wiishuwewiniyuu utah aschiihch. Moses maak eukunh kaa aapachihaatwaau anichii enchilich chechii waawiihtamuwaakanuyich aniyuuh iinuuh aniyuuh wiishuwewiniyuu. 
GAL.3.20	E peyakushit maak awen chekwaayuu e ishi niskumut namui nituweyimeu ayimishtamaachesuu. Chishemanituu maak mikw peyakushuu wii.
GAL.3.21	Aahchiiuh aa maak itwemakanh aniyuu Jewa ayimiheu wiishuwewinh taan kaa itwet Chishemanituu che ihtit iskutak kaa wiihtahk che ishi niskumut. Namui mitun aahchiiuh itwemakanh. Chiishpin e ihtakunuwaakupanenh wiishuwewinh anit chechii uhchi pimaachihutwaau awenichii kiipaa ukuiskutaatisiiu chipaa ishi kanawaapameu Chishemanituu aniyuuh aweyuuh kaa nanihiihtamiyich aniyuuh wiishuwewinh. 
GAL.3.22	Namui maak ihtakun wiishuwewin an e iteyihtaakuhch. Itashteu Chishemanituu utayimuwinihch misiwe awen utah aschiihch kaa pimaatisiit tekash tipeyimikuu machaatisiiwiniyuu. Ekw maak Jesus Christ uhchi ekut che uhchi miiwet Chishemanituu taan aniyuuh cheshtinaash kaa itwet che miiwet. Misiwe maak anichii che taapweyimaatwaau Jesus eukunich che miikutwaau Chishemanituuh aniyuu kaa itweyich che miiweyich. 
GAL.3.23	Eshkw ekaa uhchi takushihk Jesus utah aschiihch chichii maahchikwaapihkaatikunaanuu wiishuwewin paatish kaa utihchipayihch chechii taapwehtamukw. 
GAL.3.24	Eukuu wiishuwewin tekash kaa chischinupayihiikuyihkw eshkw ekaa uhchi takushihk Jesus. Eukuu wiishuwewin kaa ihtuutaakuyihkw chechii taapwehtamukw ekw maak Chishemanituu chechii naheyimitahkw. 
GAL.3.25	Ekw maak iskutak tiyaapwehtahk awen ekw kiipaa namui ekw nituweyihtaakuniyuu wiishuwewiniyuu chechii chischinupayihiikut.
GAL.3.26	Misiwe chiyaanuu kaa taapweyimahkw Jesus Christ ekut wehchi utawaashiimitutaatahkw Chishemanituu. 
GAL.3.27	Kaa siikahaahtaakuyihkw wiya Christ e ihtaat chichii ishi siikahaahtaakunaanuu. Ekw maak wiya e ihtaat e ishi tipeyihtaakusiihkw kaye chit ati nispituwaanuu. 
GAL.3.28	Misiwe peyakunihch chit ishi kanawaapamikunuu Chishemanituu, namui wiyeshin Jewa maak ekaa Jewa e itiskaanesiwaauhkwe, kaye maak e aapachihaakaniwaauhkwe maak ekaa e aapachihaakaniwaauhkwe, e naapewaauhkwe maak e iskwewaauhkwe. 
GAL.3.29	Christ e ihtaat e ishi tipeyihtaakusuwane mwehch Abraham e ihtaat e chii uhchi aanische pimaatisiyin chitishinaakusin. Ekw maak che miskamut aniyuu taan kaa itwet Chishemanituu cheshtinaash che miiwet.
GAL.4.1	Miin chika wiihtamaatinaawaau taan nihaau waa itweyaan. Maamituneyimaahkw maa naapesh che aanische aashuu miyaakanuut uhtaawii uchekwaanimiyuuh, eshkw e awaashiyuut aapachihaakan ishi kanawaapamaakanuu. Namui eshkw wiya chika chii wiyeyihtam taan che ihtit, aat shaash misiwe chekwaayuu e tipiyeusiit e ishinaakusit. 
GAL.4.2	Eshkw e awaashiyuut ihtaayuuh aniyuuh nehtaautinikut. Eukw aniyuuh kenuweyimikut kaye niyaanaakachihtamaakut aniyuuh chekwaayuuh che ayaat paatish utihchipayiyiche anit che itweyich uhtaawii ekw tipaan chechii wiyeyihtamaasut. 
GAL.4.3	Ekun maak mwehch chiyaanuu, eshkw ekaa uhchi chischeyihtamuhkw taapwewin mwehch awaashach chichii iteyihtaakusinaanuu. Wiishuwewinh ekw maak ihtuwinh utah aschiihch naashch chihchiwe kaa iteyihtamihiiwekwaau chichii maahchikwaapihkaatikunaanuu. 
GAL.4.4	Iskutak maak taapwe wetihchipayiyich anit kaa iteyihtamikupane Chishemanituu chechii pechi itishahwaat Ukusisa, chii pechi itishahweu utah aschiihch. Iskweu e ihtaayich chii uhchi pimaatisiyuu. Jewa chii itiskaanesuu ekw maak kaa nituweyihtaakusit chechii nanihiihtahk Jewa ayimiheu wiishuwewinh. 
GAL.4.5	Chii pechi itishahwaakanuu utah chechii pimaachihaat aniyuuh aweyuuh Jewa ayimiheu wiishuwewiniyuu kaa maahchikwaapihkaatikuyich anit misiwe Chishemanituu utawaashiimh chechii ishi kanawaapamaakanuyich. 
GAL.4.6	E utawaashiimitutaatahkw maak Chishemanituu, chii pechi itishahweu Ukusisa Utahchaahkuyuuh chitehiinaahch. An maak Ahchaahkw eukw e ihtuutaatahkw, “Paapaa, Nuuhtaawii” chechii ishi tepwaatahkw Chishemanituu. 
GAL.4.7	Namui maak ekw aapachihaakan chit ishi kanawaapamikuun. Teyakuch Chishemanituu utawaashiim chit ishi kanawaapamikuun. Ekw maak Chishemanituu utawaashiim e ishi kanawaapamikuyin kiipaa che miisk taan aniyuuh kaa itwet che aashuu miiyaat utawaashiimh.
GAL.4.8	Anite pechi utaahch eshkw ekaa uhchi chischeyimekw Chishemanituu chichii maahchikwaapihkaatikuwaauch anichii manituuch kaa iteyimekuch ekaa maak chihchiwe manituuch iteyihtaakusitwaau. 
GAL.4.9	Ekw maak chescheyimekw ekw Chishemanituu. Aatekaa teyakuch chipaa miywaau itweyihkw wii eukw Chishemanituu e chischeyimitaakw. Taanite wehchii ihtiyekw miin chechii naatekuch anichii ahchaahkuch ekaa kaa saapisiitwaau kaye ekaa wiyesh kaa itaapatisitwaau, miin chechii maahchikwaapihkaatitaakuch. 
GAL.4.10	Ihtakun aniyuu e chiishikaakwaauh kaye e ispihtaayaakwaauh kaye e pipuhkwaauh naashch chihchiwe e iteyihtamihiikuyekw. Ihtaauch kaye piisimuch chihchiwe e iteyimekuch. 
GAL.4.11	Chimukushkaateyihtamihiinaawaau e maamituneyimitakuch. Sheshkwaaht kaakaye an kaa ishpish chii mista aapatisiyaan e wii wiichihiitakuch.
GAL.4.12	Niichishaanitikw, chinututamaatinaawaau kaye chiyawaau chechii ishi pimaatisiyekw mwehch e ishi waapamiyekw niya e ishi pimaatisiyaan. Aat Jewa e itiskaanesiyaan mwehch ekaa Jewa itiskaanesiyaan nichii ihtin mekwaach anite e ihtaayekw kaa ihtaayaan. Taapaa nipiskaaten wiishuwewin wii, chechii pimaachihiikuyaan kiipaa chechii ishi kanawaapahtamaan. Namui wiyesh chuuhchii ishi wanituutuunaawaau mekwaach anit e ihtaayekw kaa ihtaayaan. 
GAL.4.13	Cheshtinaash chichischisinaawaache kaa aahkusiyaan niishtam kaa nituwaapamitakuch chechii waawiihtamaatakuch miywaachimuwin. 
GAL.4.14	Namui maak chuuhchi aatuweyiminaawaau chechii wiichihiyekw aat e chii aayimaasinaakuhch chechii wiichihiyekw kaa ishpish wesa chii aahkusiyaan. Teyakuch naashch taapwe chichii miyu kanuweyiminaawaau, mwehch taapwe enchil kihchikiishikuhch e chii uhchi chiiutamitaakw maak wiya Jesus Christ e chii chiiutamitaakw ekun kaa ishi miyuhkuuyekw. 
GAL.4.15	An maak mekwaach naashch taapwe chichii miyeyihtenaawaau. Taan maak e ihtiyekw ekw. Nicheshtinaahun chipaa miinaawaau chischiisikuwaauh chii ishinaakunikupane chechii kuikunamekw kaa ishpish suuhk chii wii wiichihiyekw. 
GAL.4.16	Chuuhkaasinaawaau aa ekw taapwewin e wiihtamaatakuch.
GAL.4.17	Naashch taapwe chiwii naheyihtamihiikuwaauch anichii aahchiiuh kaa ishi chiskutamaachetwaau. Mikw maak ihtakuniyuu taan e ishi ekaa muyaam iteyihtaakuniyich taan waa ihtitwaau. Chiwii ihtuutaakuwaauch ekaa chechii aapateyimiyekw niya, wiyawaau teyakuch chechii nituhtawekuch. 
GAL.4.18	Taapwe kiipaa miywaayuu suuhk e kuchihtaat awen chechii wiichihaat aweyuuh, taapwe maamuyaam waa ishi wiichihaakwe. Miywaau taan e ishi muush miyu wiichihekw awen aat ekaa ihtaayaan anit e ihtaayekw. 
GAL.4.19	Chiyawaau nitawaashiimach kaa iteyimitakuch, mwehch iskweu e ishpish aahkusit e wii waapamaausut ekun miin e itamahchihuyaan e maamituneyimitakuch, ekun che itamahchihuyaan paatish nispituwekwe Jesus e iteyihtaakusit. 
GAL.4.20	Taapwe nipaa miyeyihten nituwaapamitakuch aahchiiuh chechii itihtaakusiyaan e ayimihiitakuch. Wesh nimukushkaateyihten e maamituneyimitakuch.
GAL.4.21	Uu maak pechi wiihtamuukw chiyawaau Jewa ayimiheu wiishuwewinh kaa iteyihtamekw chechii tipeyimikuyekw, namui aa chicheshtinaahunaawaau taan e itwemakahkwaau aniyuuh wiishuwewinh. 
GAL.4.22	Itashteu Chishemanituu umasinahiikanihch Abraham e chii niishiyich ukusisa. Chii niishiyuuh iskweuh e chii utawaashiimihaat. Kuuhpaaneskweuh aniyuuh peyakw, Hagar chii ishinihkaasuyuuh. Ekw aniyuuh kutak eukunh wiichishkweuh, Sarah chii ishinihkaasuyuuh. 
GAL.4.23	Iskutak kaa pimaatisiyich utawaashiim an kuuhpaaneskweu Hagar, namui chekwaan uhchi iteyihtaakanuuyuu. Ekw iskutak Sarah ukusisa pemaatisiyich naashch taapwe chihchiwe chii iteyihtaakanuuyuu wesh chii itikuu Chishemanituuh taapwe che utawaashiimit aat e chii chisheishkweshiyuut kaye ekaa uhchi nihtaaushet. 
GAL.4.24	Maau maak cheskutamaakuyihkw an tipaachimuwin chechii ishi nisituhtamuhkw. Uchii niishu iskweuch eukunich mwehch aniyuuh niskumuwinh e niishihkwaau Chishemanituu kaa pechi pachishtinahk. Uu kuuhpaaneskweu Hagar aapachihaakan awaasha chii pimaatisiyuuh e ihtaat uhchi. Ekw maak mwehch an niskumuwin Chishemanituuh kaa ushihtaat anite Sinai kaa ishinihkaatech wachiihch eukw e ishinaakusit uu iskweu. Anite Arabia kaa ishinihkaatech aschii ekute e ihtakuhch an wachii. 
GAL.4.25	Mwehch uu ihtaawin utah aschiihch anuhchiish kaa ihtakuhch Jerusalem kaa ishinihkaatech eukuu Hagar. Aniyuuh Jewa ayimiheu wiishuwewinh maahchikwaapihkaatikuuch anichii anit Jerusalemihch kaa ihtaatwaau. 
GAL.4.26	An Jerusalem kihchikiishikuhch kaa ihtakuhch eukuu chikaawiinuu. 
GAL.4.27	Wesh itashteu Chishemanituu umasinahiikanihch,
GAL.4.27	Miyeyihta, chiya ekaa nihtaa uhchi ayaawat awaash. Chiya ekaa wiiskaat uhchi waapamaausuyin, tepwe e ishpish miyeyihtaman. Namui kuuhchi ayaawaauch awaashach, anuhchiish maak chiya uste chika mihchetuuch Chitawaashiimach ishpishaat an iskweu shaash weskach kaa unaapemit.
GAL.4.28	Kaye chiyawaau maak niichishaanitikw, Chishemanituu kuutawaashiimitutaakuwaau wesh ekun kaa ititaakw Chishemanituu che ishinaakusuwekw. Mwehch Sarah ukusisa Isaac kaa ishinihkaasuyich chitishinaakusinaanuu, aniyuuh Chishemanituu kaa itwet cheshtinaash che pimaatisiyich. 
GAL.4.29	An ukusisimaau kuuhpaaneskweuh kaa ukaawiit chii nanehkaachiheu aniyuuh wiichiinuu, aniyuuh Chishemanituuh Utahchaahkuyuuh kaa uhchi wiihtaakanuyich che pimaatisiyich. Ekun maak mwehch e ispayihch eshkw anuhchiish kaa chiishikaach. 
GAL.4.30	Mikw maak maau e itashtech Chishemanituu utayimuwinihch,
GAL.4.30	Wiiwepinaahkw an kuuhpaaneskweu kaye aniyuuh ukusisa. Wesh aniyuu ukusisa uu kuuhpaaneskweu ekw maak aniyuuh Abraham wiichiskweu ukusiyuu taapaa wiiskaat taapishkun chika uhchi tipeyihtamuch taan chipaa ishi ashutamaakuuch uhtaawaauh. 
GAL.4.31	Ekw maak niichishaanitikw, namui an kuuhpaaneskweu kuutawaashiimitutaakunuu. An iskweu ekaa kaa kuuhpaaneskweut eukun wetawaashiimitutaatahkw.
GAL.5.1	Christ chichii pimaachihiikunuu ekaa miin chechii maahchikwaapihkaatikuyihkw chekwaan. Wii suuhchikaapuukw maak. Ekaawii miin chika uhchi maahchikwaapihkaatikunaawaau Jewa ayimiheu wiishuwewinh. 
GAL.5.2	Nituhtuukw maa. Niya Paul uu che ititakuch. Pachishtinisuyine chechii chischinuwaachishukuyin ekw kiipaa e ishinaakuhch muyaam ekaa aapataniyich aniyuu taan kaa ihtuutamaatahkw Christ. 
GAL.5.3	Miin nika itaau misiwe awen kaa pachishtinisut chechii chischinuwaachishwaakanuut, kiipaa che nituweyihtaakusit misiwe aniyuuh Jewa ayimiheu wiishuwewinh tekash chechii nanihiihtahk. 
GAL.5.4	Chiyawaau kaa iteyihtamekw kuiskutaatisiiwinihch che ishi kanawaapamitaakw Chishemanituu e nanihiihtamekw Jewa ayimiheu wiishuwewinh namui Jesus Christ chiwiichewaawaau. Namui chiwii utinamuwaanaawaau Chishemanituu ushaweyihchichewin. 
GAL.5.5	Niyaan maak wii kaa taapwehtamaahch, Kaa payehchisiit Ahchaahkw e wiichihiikuyaahch nitaspeyimunaan Chishemanituu chechii kuiskunaakuhiyimiht wiya ishi e ihtaat. 
GAL.5.6	Namui wiyeshin chestinuwaachishukuwaahche maak ekaa chestinuwaachishukuwaahche e wiichewachiht Jesus Christ. An chihchiwe e iteyihtaakuhch eukuu chechii saachihiituyihkw e taapweyimahkw.
GAL.5.7	Aat iska suuhk chichii iteyihtenaawaawii e pimaatisiistuwekw Utipeyihchikeu. Awen kaa ihtuutaataakw ekaa chechii nanihiihtamekw taapwewin. 
GAL.5.8	Namayeu wiya Chishemanituu, an kaa tepwaatitaakw, kaa siihchimitaakw uyuu chechii ihtuwekw. 
GAL.5.9	Eukuu kaa chii iinaanuuhch maanh, mikw apishiish e aapatahch uhpisikan yaapach misiwe e ispichishtit an aaihkunaau chika uhpiyuu. 
GAL.5.10	Yaapach maak chicheshtinaateyimitinaawaau Utipeyihchikeu uhchi mwehch niya e ishi kanawaapahtamaan chechii ishi kanawaapahtamekw kaye chiyawaau. An maak awen kaa mukushkaateyihtamihiitaakw naashch kaa kuchihtaat wiya chechii nituhtuwekw, chika waweshihaakanuu.
GAL.5.11	Niichishaanitikw, ihtaauch awenichii e itwetwaau e itweuch e nituweyihtaakuniyich chechii chischinuwaachishwaakanuut awen. Namui maak uu nit ishi kacheskwen. Aniyuu e waawiihtamuch Jesus e chii nipiyich aashiteyaahtikuhch anit ukuiskutaatisiiu chechii ishi kanawaapamitahkw Chishemanituu eukw aniyuu wehchi chishuwaasitwaau awenichii. Eukw aniyuu wehchi nanehkaateyimuhiitwaau. 
GAL.5.12	Kamaa etatuu maatishushutwaau anichii kaa chischinuwaachishwaakanuutwaau, anichii kaa mukushkaateyihtamihiitaakuch.
GAL.5.13	Niichishaanitikw. Chichii wiyeyimikunaawaau chechii wiihkuchihiikuyekw taan e ishi maahchikwaapihkaasuyekw. Ekaawii mikw chika uhtaapachihunaawaau uu e chii wiihkuchihiikuyekw chechii tawiishtamekw chechii machituutamekw. Teyakuch chipaa waawiichihiitunaawaau e saachihiituyekw. 
GAL.5.14	Tipituutam awen wiishuwewinh uyuu peyakw wiishuwewiniyuu e nanihiihtahk eukw chechii saachihaat wiichishaan mwehch wiya e ishpish saachihiisut. 
GAL.5.15	Wii yaakwaamiikw maak. Muush machipayihkahtaatuyekwe kaye kachiihkaamituyekwe yaakwaah chihchiwe wanaachihiituyekwe.
GAL.5.16	Uu maak miin chiwiihtamaatinaawaau. Pachishtin Kaa payehchisiit Ahchaahkw chechii waapahtiisk taan che ishi pimaatisiyin ekw maak namui chika uhchi ihtuuten an machihtwaawin waa ihtuutaman. 
GAL.5.17	Wesh aniyuu e ishi nituweyimitahkw Kaa payehchisiit Ahchaahkw chechii ishi pimaatisiyuuhkw namui chinaheyihtenaanuu chechii ihtuutamuhkw. Naashch taapwe aahchiiuh iteyihtaakun chiyaanuu taan waa ishi pimaatisiihkw e iteyihtaakuniyich Kaa payehchisiit Ahchaahkw e ishi nituweyimatahkw chechii ishi pimaatisiyuuhkw. Maashihiituumakanh uyuu niishu iteyihtamuwin utah e ihtaayihkw. Ekw maak Kaa payehchisiit Ahchaahkw waa nakaahutahkw e wii machituutamuhkw. 
GAL.5.18	Chiishpin Kaa payehchisiit Ahchaahkw tipeyihtahke chipimaatisiiwinawaauh namui ekw chika uhchi maahchikwaapihkaatikunaawaau Jewa ayimiheu wiishuwewinh.
GAL.5.19	Piyekasch nisituunaakuniyuu taan e ihtit awen nitamukw kaa wii ishi naniheyihtamihiisut. Miyeyihtam e pisikwaatisiit, e wiinisuu ihtit, e wiinisuu pimaatisiit, e wiinisuu maamituneyihtahk, 
GAL.5.20	Kaye maak manituuhkaanh e nuuchiishtuwaat kaye maamaahtaawaatisiiwiniyuu e mukushkaachishtaat. Uyuu e ishi pimaatisiitwaau awenichii wauhkaateyimituuch, mamachipayihkahtaatuuch, naashch taapwe wiihchi wauhteyimeuch aweyuuh, aahkuyuwesuuch, kaye muush wii naniikaaneyihtaakuhiisuuch. Kakatipaanipayiheuch aweyuuh kaye pahkaanihiisuuch wiyawaau taan waa ihtitwaau chechii ihtitwaau. 
GAL.5.21	Wiihch mushteneyihtamuch, muush chiishkwepeuch, maausikuwiyuuch chechii wiinisuu ihtuutaatutwaau, kaye naashch namui mamestinamuch che ishi mamachi ihtuutahkwaau. Shaash chichii ayaakwaamitinaawaau miin maak chika ayaakwaaitinaawaau anichii uyuu kaa ishi pimaatisiitwaau namui Chishemanituuh uchisheuchimaawiniihch chika uhchi ishi tipeyihtaakusuuch.
GAL.5.22	Ekw maak anichii Kaa payehchisiyich Ahchaahkw kaa pachishteyihtamuwaatwaau chechii tipeyihtamiyich e ishi pimaatisiitwaau kaye wiyawaau chiihkaanaakuniyuu taan nihaau e ishi pimaatisiitwaau. Saachihiiweuch, muuchicheyihtamuch, chiyaameyihtaakusuuch, siipiiwesiyuuch, miyeyihtaakusuuch, miyutuutamuch, taapweucheyihtaakusuuch, 
GAL.5.23	naashch yuuspaatisiyuuch kaye miyu naanaakachihtaauch taan e ishi pimaatisiitwaau. Namui ihtakuniyiche wiishuwewin e chistahamaachemakahch uu chechii ishi pimaatisiinaanuuhch. 
GAL.5.24	Anichii maak Jesus Christ kaa tipiyeusiitutaakutwaau shaash chii wiyeyihtamuch ekaa chechii pachishteyimitisutwaau kaau chechii ihtuutahkwaau taan waa ishi wehchipayiyich chechii ishi machi pimaatisiitwaau. Namui wii machituutamuch taan kaa ishi pechi machituutahkwaau anite ishi utaahch. Mwehch taapwe e chii asich chiistaaskutahkwaau umachaatisiiwinawaau kaye umachinituweyihtamuwinawaau aashiteyaahtikuhch ekun kaa ihtitwaau. 
GAL.5.25	Shaash chichii miikunuu pimaatisiiwiniyuu Kaa payehchisiit Ahchaahkw, pimaatisiitaau maak taan e ishi nituweyimitahk chechii ishi pimaatisiyuuhkw. 
GAL.5.26	Ekaawii chika uhchi chihchiwe iteyimisunaanuu. Ekaawii chika uhchi wauhkaahiitunaanuu kaye ekaawii chika uhchi mamushtenamuwaanuuch awenichii.
GAL.6.1	Niichishaanitikw, chiishpin shaakuuchihiikute awen machaatisiiwiniyuu chiyawaau kaa piichishkaataakw kaa payehchisiit ahchaahkw chipaa wiichihaawaau an awen chiyaam chechii miinupitekw taan waa ishi paschepayit. Yaakwaamiishtaasukw kaye, ekaa chechii asichipayiyekw kaye chiyawaau chechii ati machituutamekw. 
GAL.6.2	Maamiiskuch wiichihiitukw e aayimuhuyekw. Uu ihtiyekwe chika ihtuutamuwaanaawaau taan kaa itashuwet Christ. 
GAL.6.3	Chiishpin awen chihchiwe e iteyimisut aat maak ekaa wiyesh iteyihtaakusit wiya tekash wiyeshimitisuu. 
GAL.6.4	Misiwe paahpeyakw awen chipaa naanituu chischeyimisuu kuiskw kaa ihtikwe. Kuiskw maak kaa ihtikwe, kiipaa che maamihchihiisut, namui mechim kata uhchi kanawaapahtamuweu kutak aweyuu taan kaa ihtiyich. 
GAL.6.5	Wesh misiwe awen tipaan chipaa ihtuutam taan aniyuuh kaa itashumikut Chishemanituuh wiya che ihtuutahk.
GAL.6.6	An awen kaa chiskutamuwaakanuut miywaachimuwiniyuu chipaa miyeu aniyuuh kaa chiskutamaakut chechii aapachihtaayich misiwe taan e ishi miyu ayaat chekwaayuuh.
GAL.6.7	Ekaawii wiyeshimitisukw, namui awen chika chii wiyeshimeu Chishemanituuh. Wesh aniyuu chekwaayuu che pachishtinamukwe awen anite aschiihch eukun aniyuu che nihtaauchiniyich anit. 
GAL.6.8	Awen maak pisikw nitamukw kaa ishi pimaatisiit chika ishinaakuniyuu chek che ati wanaachihtaat upimaatisiiwin. Ekw maak awen mikw e ishi nituweyimikut Kaa payehchisiyich Ahchaahkw ishi pimaatisiite chika ayaau kaachiche pimaatisiiwiniyuu. 
GAL.6.9	Ekaawii chika uhchi saskachiinaanuu e miyutuutamuhkw. Wesh kata utihchipayuu taanite che miikuyihkw chitipahamaakusiiwinuu ekaa puuniikwe e miyutuutamuhkw. 
GAL.6.10	Mikw maak che ishpish miikuwaauhkwe chechii miyutuutamuhkw ekun muush ishi kuchihtaataau chechii ishi miyutuutamuhkw, muush misiwe awen chechii waawiichihiihkw. Etituu maak anichii kaa taapweyimaatwaau Jesus chipaa wii miyutuutawaanuuch.
GAL.6.11	Niya Paul kaa masinahamaatakuch. Chiwaapahtenaawaau taan e ishpish mamahkastaayaan ekw e masinahiicheyaan. 
GAL.6.12	Anichii kaa wii siihchimitaakuch chechii chischinuwaachishukuwekw mikw wii nuukuhiisuuch e nanihiihtahkwaau Jewa ayimiheu wiishuwewinh kaye maak nituweyihtamuch chechii miywaachimaakanuutwaau. Eukw uyuu e ihtitwaau ekaa chechii nanehkaateyimuhaakanuutwaau e aayimuumaatwaau Christ utaashiteyaahtikumiyuuh. 
GAL.6.13	Namui waawaach nanihiihtamuch Jewa ayimiheu wiishuwewinh anichii kaa pachishtinisutwaau chechii chischinuwaachishwaakanuutwaau. Chinituweyimikuwaauch chechii chischinuwaachishukuwekw mikw chechii maamihchimutwaau kaye chiyawaau e chii ihtuutaataakuch chechii chischinuwaachishukuwekw. 
GAL.6.14	Niya maak wii mikw peyakw chekwaan nimaamihchihiikun, eukw Utipeyihchikeu Jesus Christ utaashiteyaahtikum. Wesh aniyuu taan kaa ihtit Christ aashiteyaahtikuhch eukw wehchi ekaa aapateyihtamihiikuyaan aniyuuh chekwaayuuh anichii ekaa kaa taapweucheyimaatwaau Jesus naashch chihchiwe kaa iteyihtamihiikutwaau. Kaye wiyawaau maak namui mitun aapateyihtamuch aniyuuh chekwaayuuh naashch chihchiwe kaa iteyihtamihiikuuch. 
GAL.6.15	Chestinuwaachishwaakanuukwe awen maak ekaa chestinuwaachishwaakanuukwe, namui chekwaan. Chishemanituu e chii miikuyihkw uschi pimaatisiiwiniyuu eukw chihchiwe e iteyihtaakuhch. 
GAL.6.16	Ekw maak misiwe anichii kaa nuushunehahkwaau uyuu chiskutamaachewiniyuu, Chishemanituuh chika miikuuch chiyaameyihtamuwiniyuu kaye chika chistimaacheyimikuuch kaye ekun che ihtuutawaat misiwe utiiniimh.
GAL.6.17	Ekaawii awen nika wii nanehkaachihiikw. Ihtakun taan kaa ishi namehiikuyaan niyuuhch Christ uhchi e atushkuuk.
GAL.6.18	Utipeyihchikeu Jesus Christ chika shaweyimikuwaau, niichishaanitikw. Amen.
EPH.1.1	Apastal Paul niya, Chishemanituu nichii wiyaapamukw chechii tipaachimach Christ Jesus. Chimasinahamaatinaawaau chiyawaau kaa taapwehtamekw anite Ephesus kaa ihtaayekw, chiyawaau muush kaa taapweucheyihtaakusiyekw e wiichewekw Christ Jesus. 
EPH.1.2	Chitayimiheshtamaatinaawaau chechii shaweyimitaakuch Chishemanituu Kuuhtaawiinuu ekw maak Utipeyihchikeu Jesus Christ kaye chechii miitaakuch chiyaameyihtamuwiniyuu.
EPH.1.3	Nanaaskumaataau Chishemanituu, Chitipeyihchikeminuu Jesus Christ Uhtaawii. Aniyuu e wiicheumihkw Christ, Chishemanituu chichii shaweyimikunuu e chii miitahkw misiwe ahchaahkw shaweyihchichewinh taan e ishi ihtakuhkwaauh kihchikiishikuhch. 
EPH.1.4	Eshkw ekaa mechim uhchi ushihtaakanuuhch uu aschii, shaash chichii wiyaapamikunuu Chishemanituu wiya che ayaautihkw aniyuu uhchi Christ e wiicheumuhkw. Chichii wiyaapamikunuu chechii payehchisiyuuhkw kaye ekaa mitun chekwaan chechii ihtakuhch che ishi ataameyihtaakusiihkw Chishemanituu ishi e ihtaat. 
EPH.1.5	E saachihiitahkw Chishemanituu eukw uyuu wehchii wiyeyimitahkw wiya chechii utawaashiimituutaatahkw Jesus Christ e ihtaayich uhchi. Eukw uyuu kaa ishi naheyihtamihiikut chechii ihtit kaye eukw uyuu kaa wii ihtit. 
EPH.1.6	Iteyihtaakuniyuu maak chechii maamihchimaakanuut e chisteyihtaakuniyich taan e ishpish shaweyimitahkw. Maamihchimaataau sehchei e chii miitahkw Ukusisa naashch kaa saachihaat. 
EPH.1.7	Wesh Christ kaa nipistamaatahkw aashiteyaahtikuhch, ekut kaa uhchi aapihkunikuyihkw, chimachihtwaawinuuh chichii wepeyihtamaakunaanuu. Taapwe mishaayuu Chishemanituu ushaweyihchichewin. 
EPH.1.8	Nuwach taapwe mistahii chichii shaweyimikunuu. 
EPH.1.9	Chii ihtuutam Chishemanituu aniyuu kaa wii ihtuutahk, chichii miikunuu chechii chischeyihtamuhkw aniyuu taan shaash kaa ishi wiyeyihtahk ekaa uhchi chischeyihtamiyich aweyuuh. Kata ihtuutam maak aniyuu taan waa ihtuutahk Christ e ihtaayich uhchi. 
EPH.1.10	Iskutak maak utihchipayiniyiche anit che tipipayiniyich aniyuu kaa wii ihtuutahk Chishemanituu kata maamuunam misiwe chekwaayuu Christ che niikaanishkamiyich, misiwe taan e ishi ihtakuniyich kihchikiishikuhch ekw maak utah aschiihch.
EPH.1.11	Muush ihtuutam Chishemanituu taan kaa ishi wiyeyihtahk che ihtuutahk. Christ maak e wiicheumuhkw ekut kaa uhchi wiyaapamitahkw Chishemanituu wesh eukw uyuu kaa ishi wiyeyihtahk shaash anite weskach. 
EPH.1.12	Chiyaanuu maak niishtam kaa aspeyimutuuhkw Christ, maamihchimaataau Chishemanituu e chisteyihtaakusit. 
EPH.1.13	Chiyawaau maak kaye anite Ephesus kaa ihtaayekw, Chishemanituu chichii utiiniimitutaakuwaau uskach kaa pehtamekw an kaa taapwemakahch ayimuwin, eukuu miywaachimuwin kaa pimaachihiikuyekw. Christ chichii taapweyimaawaau, ekw maak kaa chiishaawaachihiitaakw Chishemanituu wiya e ayaautaakw, Kaa payehchisiyich Ahchaahkwa e chii miitaakw aniyuu kaa itwet cheshtinaash che miiwet. 
EPH.1.14	Uu maak Kaa payehchisiit Ahchaahkw e chii miikuyihkw ekut wehchi cheshtinaahuyihkw Chishemanituu taapwe che miyaat utiiniim aniyuu taan kaa itaat che miyaat. Chicheshtinaahunaanuu tekash che aapihkunaat Chishemanituu misiwe aniyuu kaa utiiniimit. Eukw uyuu che ishi ihtuutamuwaat chechii uhchi maamihchimaakanuut e chisteyihtaakusit.
EPH.1.15	Nichii pehten e taapweyimekw Jesus chitipeyihchikeminuu kaye e saachihekuch misiwe awenich kaa taapwehtahkwaau. 
EPH.1.16	Eukw maak uu wehchi ekaa puuniyaan e nanaaskumuyaan e chischisiitutaatakuch tahtwaau e ayimihaayaan. 
EPH.1.17	Ninitutamuwaau Chishemanituu Chitipeyihchikeminuu Jesus Christ Uhtaawii an maauch kaa chisteyihtaakusit chechii miitaakw Utahchaahkwa aniyuuh che kachehtaaweyihtamihiitaakw kaye che chischeyihtamihiitaakw taanite chechii uhchi chischeyimekw Chishemanituu. 
EPH.1.18	Ninitutamaan kaye chechii chischeyihtamuwekw chekwaayuu aniyuu kaa miitahkw Chishemanituu chechii aspeyimututamuhkw iskutak kaa wiyaapamitahkw. Kaye maak chechii chischeyihtamekw taan e ishpish weyuutaniyikwaauh e chisteyihtaakuniyikwaauh miyu miiwewinh taan e ishi ayeskuushtamuwaat kaa taapwehtamiyich che miyaat. 
EPH.1.19	Nitutamuwaau kaye chechii nisituhtamekw e ishpish suuhcheyihtaakuniyich aniyuu umaskuusiiwin Chishemanituu kaa aapatisiimakaniyich piihch e ihtaauhkw, chiyaanuu kaa taapwehtamukw. 
EPH.1.20	Eukw uyuu e peyakuniyich e suuhcheyihtaakuniyich maskuusiiwiniyuu kaa aapachihtaat Chishemanituu kaa wanishkaanaat Christ nipuwinihch uhchi kaye kaa apihaat anite unihiiwinihch itehche anite kihchikiishikuhch. 
EPH.1.21	Wiya Christ uste iteyihtaakuniyuu utipeyichichewin ishpishaat aniyuuh kaa uchimaawiyich, kaa tipeyihchicheyich, kaa suuhkaatisiyich, kaye kaa niikaanipiyich. Wiya uste iteyihtaakuniyuu utishinihkaasuwin e iteyihtaakuniyich kutak awen utishinihkaasuwin anuhchiish kaye anite niishtamihch. 
EPH.1.22	Chishemanituu chii miyeu Christ misiwe chekwaayuu chechii uchimaahkahtamiyich kaye anite chii ishi pachishtineu umaamuuayimihaauh e ihtaayitwaauh wiya misiwe chekwaayuu chechii niikaanishkamiyich. 
EPH.1.23	Uyuuh maak umaamuuayimihaauh, eukw aniyuu Christ wiiyuu. Anite maak upimaatisiiwiniwaahch namui chekwaayuu nuuhtepayuuch wesh Christ miikuuch misiwe chekwaayuu taan e ishi nuuhtepayitwaau.
EPH.2.1	Chiyawaau maak e nipiyekw chichii ishinaakusinaawaau eshkw ekaa uhchi pimaachihiitaakw Chishemanituu. Chichii machaatisiinaawaau kaye namui kuuhchi nanihiihtuwaawaau Chishemanituu. 
EPH.2.2	Eukun kaa ishi pimaatisiyekw eshkw e chii nuushunehamekw taan e ihtinaanuuhch utah aschiihch kaye eshkw e chii nuushuushkuwekw an kaa uchimaahkahtahk chiishikuyuu, an ahchaahkw kaa ishi aapatisit e piihchishkuwaat aniyuuh aweyuuh ekaa kaa nanihiihtuwaayich Chishemanituuh. 
EPH.2.3	Ekun maak peyakwaau misiwe kaa ishinaakusiihkw kaye chiyaanuu, mikw taan waa ihtiihkw chichii ihtinaanuu. Chichii ihtuutenaanuu mikw taan e ishi nituweyihtamuumakahkwaau chiyaasinuuh kaye chimituneyihchikanuuh. An maak kaa ishpish chii machaatisiihkw chii iteyihtaakuniyikupane taapwe kaye chiyaanuu chechii waweshihiitahkw Chishemanituu. 
EPH.2.4	Mikw maak aniyuu naashch e mishaayich Chishemanituu uchishewaatisiiwin, kaye maak aniyuu e ishpish mista saachihiitahkw, 
EPH.2.5	aat eshkw mekwaach e nipiihkw e chii ishinaakusiihkw ekaa uhchi nanihiihtuuhkw, chichii ihtuutaakunuu chechii wiich pimaatisiimahkw Christ. Chishemanituu chichii pimaachihiikunuu e chii wii shaweyimitahkw aat ekaa uhchi tepicheyihtaakusuuhkw. 
EPH.2.6	Anit maak kaa wanishkaanaat Jesus kaye chiyaanuu chichii wanishkaanikunuu. Ekw anite kaa waweyipihiitahkw kihchikiishikuhch anite kaa ishi waweyipihaat Christ, 
EPH.2.7	anite niishtaamihch chechii nuukuhtaat e ishpish naashch mishaayich ushaweyihchichewin e miyutuutamaatahkw Christ Jesus uhchi. 
EPH.2.8	Chishemanituu sehchei chichii shaweyimikunuu kaa pimaachihiitahkw an e taapwehtamukw uhchi. Namayeu wii chiyaanuu uhchi kaa uhchipayihch chechii pimaachihuyihkw. Chishemanituu uyuu umiiwewin. 
EPH.2.9	Namui awen katachii maamihchimuu chechii itwet wiya e chii pimaachihiisut aniyuu e chii mamiyuutuutahkw uhchi. 
EPH.2.10	Wesh wiya Chishemanituu chichii ihtuutaakunuu chechii kuiskunaakusiyuuhkw aniyuu uhchi taan kaa ihtuutamiyich Christ Jesus. Christ maak e wiicheumuhkw, Chishemanituu chichii iteyihtaakuhiikunuu chechii mamiyuutuutamaamihkw aweyuuh, wesh eukw uyuu Shaash anite weskach niyaakan kaa ishi wiyeyihtahk che ihtuuhkw.
EPH.2.11	Chischisikw maa uu chiyawaau ekaa Jewa kaa itiskaanesiyekw taan kaa pechi ishinaakusiyekw anite pechi, chiyawaau “ekaa kaa chischinuwaachishwaakanuutwaau” kaa ishinihkaatitaakuch anichii naasch chihchiwe kaa iteyihtamihiikutwaau e chii chischinuwaachishwaakanuutwaau, wiiyuwaahch kaa maatishukutwaau kutak aweyuu; 
EPH.2.12	anit an mekwaach namui kuuhchi wiichewaawaau Christ. Chichii maaniteunaawaau ekaa uhchi asitisinaasuyekw anite Chishemanituu utiiniimh e ihtaayich. Namui kuuhchi asitisinaasunaawaau niskumuwinihch, aniyuuh kaa ushihtaakanuuhkwaau anit uhchi aniyuu taan kaa itwet Chishemanituu cheshtinaash che ihtuutamuwaat utiiniimh. Kaye maak chichii pimaatisiinaawaau utah aschiihch ekaa uhchi ayaayekw aspeyimuwin kaye namui kuuhchi chischeyimaawaau Chishemanituu. 
EPH.2.13	Chiyawaau kaa chii ayaawaapamekw Chishemanituu, e chii nipahaakanuut Jesus Christ ekut kaa uhchi ihtuutaataakw Chishemanituu chechii peshuwaapamekw aniyuu uhchi e wiichewekw ekw Christ. 
EPH.2.14	Wesh Christ chichii petwaakunuu chiyaameyihtamuwiniyuu. Chii ihtuutaweu aniyuuh Jewa kaa itiskaanesiitwaauh ekw maak aniyuu ekaa Jewa kaa itiskaanesiitwaauh peyakutenuu chechii ishinaakusiyich. Chii piikunamuweu aniyuu taan kaa chii ishi uhkaatitutuyich. 
EPH.2.15	Christ maak chii ihtuutam ekaa chechii aapataniyikwaauh taan e ishi nanaahkuu ihtakuniyikwaauh itashuwewinh anit wiishuwewinihch. Eukw uyuu kaa ihtit chechii miyu wiicheutuyitwaauh Jewa iinuuh ekw maak ekaa Jewa kaa itiskaanesiitwaauh. Ihtuutuweu peyakutenuu chechii ishinaakusiyich aat aahchiiuh e itiskaanesiyich, nuushuushkaakute. 
EPH.2.16	Ashiteyaahtikuhch kaa nipahaakanuut ekut kaa uhchi ishinaakuhaat peyakutenuu chechii ishinaakushiyich kaau e chii peshuwaat Chishemanituu chechii miyu wiichewaayich kaye ekut kaa uhchi ihtuutuwaat chechii puuniyich e uhkaateyimituyich. 
EPH.2.17	Ekw maak Christ kaa takushinit, e kacheskwet chiyaameyihtamuwiniyuu e aayimuutahk anit chechii uhchi naniheyimituyich aniyuu kaa peshuwaapamaayich Chishemanituu ekw maak aniyuuh kaa ayaawaapamaayich Chishemanituu. 
EPH.2.18	Wesh wiya e wiicheuhkw ekut nehiipayihtaat taapishkun chechii naatahkw Chishemanituu peyakw Ahchaahkuwinihch uhchi.
EPH.2.19	Ekw maak chiyawaau ekaa Jewa kaa itiskaanesiyekw namui ekw chimaaniteunaawaau Chishemanituu e ihtaat. Kaa taapwehtahkwaau e ihtaatwaau chit ishi masinaasunaawaau kaye chiyawaau kaye maak Chishemanituu kuutiiniimitutaakuwaau. 
EPH.2.20	Aniyuu taan kaa ishi wiihtamaataakuch miywaachimuwiniyuu apastalach kaye uchischiwehiichesuuch eukuu kaa wiikaapuuhiikuyekw. Jesus Christ maak eukw chihchiwe meyuu yaaichikaapuuhiitaakw, 
EPH.2.21	wesh wiya ihtuutaweu wetaach chechii ati yaaichikaapuyich misiwe aniyuuh kaa taapweyimikut kaye chechii ati payehchisiyich Utipeyihchikeu ishi e ihtaayich, muyaam chisheayimiheukamikw e wiikaapuuhtaakanuuhch chechii ishinaakusiyich. 
EPH.2.22	Kaye chiyawaau ekute e asich uhpakaapuuhiikuyekw anite che ihtaayich Chishemanituu Utahchaahkwa.
EPH.3.1	Niya Paul, e atushkuuk Jesus Christ kaye maak e waawiichihiitakuch chiyawaau ekaa Jewa kaa itiskaanesiyekw eukuu wehchi ihtaayaan chipahutuukamikuhch. 
EPH.3.2	Cheshtinaash chichii pehtenaawaache taan kaa ishi pechi miyutuutamuut Chishemanituu e chii wiyaapamit taan chechii ishi atushcheuch anit chechii uhchi wiichihiitakuch chiyawaau ekaa Jewa kaa itiskaanesiyekw. 
EPH.3.3	Nichii miikw Chishemanituu chechii chischeyihtamuch aniyuu kaa ishi wiyeyihtamukupane che ihtit ekaa aweyuuh uhchi chischeyihtamiyich. Apishiish nitaayimuuten uu utah uu kaa masinahamaatakuch. 
EPH.3.4	Ayimihtaayekwe maak uu nimasinahiikan ekut che uhchi chischeyihtamekw e miyu nisituhtamuch chekwaayuu aniyuu kaa wii ihtuutahk Chishemanituu Christ uhchi. 
EPH.3.5	Weskach anite namui uhchi miyaakanuuch awenichii chechii chischeyihtahkwaau uyuu. Anuhchiish maak Chishemanituu chii wiihtamuweu kaa payehchisiyich utapastalimh kaye uchischiwehiichesiimh uyuu Utahchaahkwa uhchi. 
EPH.3.6	Eukw maak uu ekaa uhchi chischeyihtaakunuuhch anite weskach, An miywaachimuwin uhchi ekut wehchi nihiipayiniyich misiwe anichii ekaa Jewa kaa itiskaanesitwaau kaye wiyawaau che ayaatwaau taan che ishi miyaat Chishemanituu aniyuuh Jewa kaa itiskaanesiitwaauh. Chishemanituuh chii miikuuch Jewa iinuuch e ihtaayich chechii ishi masinaasutwaau kaye maak aniyuu e nuushuushkuwaatwaau Jesus kaye wiyawaau che ayaataau taan kaa ishi ashutamuwaat Chishemanituu Jewa iinuuh.
EPH.3.7	Chishemanituu nichii shaweyimikw niya e chii wiyaapamit chechii papaamuhtataauch umiywaachimuwin, nichii miikw umaskuusiiwin kaye maak nichii miikw kaschihuwiniyuu kuiskw chechii ihtuutamuch uyuu aapatisuwiniyuu. 
EPH.3.8	Aat maak niya maauch nuuhtaash e iteyihtaakusiyaan e iteyihtaakusitwaau kaa taapwehtahkwaau, yaapach niya nichii shaweyimikw Chishemanituu e chii miit chechii waawiihtamuumach aniyuuh ekaa Jewa kaa itiskaanesiitwaauh taan e ishpish naaspich weyuutaniyich kaye e ishpish ekaa nihtaa puunipayiyich taan waa ishi shaweyimitahkw Chishemanituu Christ e ihtaayich uhchi. 
EPH.3.9	Kaye maak, niya nichii miikw misiwe aweyuuh chechii chischeyihtamihiimach aniyuu chekwaayuu ekaa uhchi chischeyihtaakuniyich kaa ishi wiyeyihtamikupane Chishemanituu che ihtuutahk. Chishemanituu an misiwe chekwaayuu kaa ushihtaat chii kanuweyihtamikupane mikw uyuu taan kaa ishi wiyeyihtamikupane che ihtuutahk anite niishtamihch. 
EPH.3.10	Anuhchiish maak ekw chescheyihtaakuhtaat Chishemanituu taan kaa wii ihtuutahk, eukw uyuu anite umaamuuayimihaauh e ihtaayich chechii uhchi chischeyihtamihaat aniyuu kaa tipeyihchicheyich kaye kaa suuhcheyihtaakusiyich ishpimihch kaa ihtaayich taan e ishi nanaahkuu iteyihtaakuniyich ukachehtaaweyihtamuwin. 
EPH.3.11	Chii ihtuutam Chishemanituu uyuu mwehch taan muush kaa pechi iteyihtamikupane che ihtuutahk Chitipeyihchikeminuu Christ Jesus uhchi. 
EPH.3.12	Uu maak Christ e wiicheuhkw kaye e taapweyimahkw chisuuhchitehenaanuu chechii naatahkw Chishemanituu mitun e taapweyimahkw. 
EPH.3.13	Eukw maak uu wehchi ekaa mitun nituweyimitakuch chechii misimeyihtamihiikuyekw taan e ishi nanehkaateyimuyaan maanh chiyawaau uhchi, wesh chika wiichihiikunaawaau uu misiwe taan e ispayaan.
EPH.3.14	Uu maak kaa ishi ayimihiitakuch eukuu wehchi uchihchiihkunipiyaan Kuuhtaawiinuu e ayimihiik, 
EPH.3.15	wiya e ihtaat e chii uhchi wiihaakanuutwaau misiwe kaa peyakuteusiitwaau anite kihchikiishikuhch kaye aschiihch kaa ihtaatwaau. 
EPH.3.16	Aniyuu e weyuuch ayaat Chishemanituu anite kihchikiishikuhch taan chechii ishi shaweyimaat aweyuuh ninitutamuwaau chechii miitaakw maskuusiiwiniyuu Utahchaahkwa e ihtaayich e uhchipayiyich. Wesh Chishemanituu Utahchaahkwa eukw chechii ihtuutaataakw chechii suuhchikaapuwekw. 
EPH.3.17	Kaye maak nitayimihaan, Christ chechii ihtaat chipimaatisiiwiniwaahch an uhchi e taapwehtamekw. Kaye maak an e ati yaaichinihtaauchiyekw kaye e ati yaaichikaapuuyekw saachihiiwewinihch ishi, nitayimihaan 
EPH.3.18	chiyawaau ekw maak anichii kutakach kaa taapwehtahkwaau misiwe chechii ayaayekw maskuusiiwin chechii nisituhtamekw taan e ishpish mista saachihiitahkw Christ. 
EPH.3.19	Nitutamaan chechii chischeyihtamuwekw usaachihiiwewin, aat e ishinaakuniyich ekaa wiiskaat tekash chechii chischeyihtaakuniyich. Chischeyihtamuwekwe Christ usaachihiiwewin ekw che saakaschineshkaakuwekw Chishemanituu utiteyihtaakusuwin.
EPH.3.20	Chishemanituu, an umaskuusiiwin e aapatisiimakaniyich chipimaatisiiwinaahch uste yaapach chika chii ihtuutamaakunuu taan e ishpish nitutamuuhkw kaye uste yaapach chika chii ihtuutamaakunuu taan e iteyimahkw chechii ihtuutamaatahkw. 
EPH.3.21	Wiya Chishemanituu kaachiche kata chisteyihtaakuhaakanuu mekwesiinuu umaamuuayimihaauh e ihtaayitwaauh Jesus Christ uhchi. Amen.
EPH.4.1	E chii papaawiihtamuch Utipeyihchikeu umiywaachimuwin ekun wehchi chipahukuyaan. Eukw maak wehchi siihchimitakuch aniyuu e ishi nitaweyimitaakw Chishemanituu chechii ishi pimaatisiiwekw chechii ishi pimaatisiyekw. 
EPH.4.2	Chipaa tipihteyimisunaawaau kaye chipaa chiyaameyihtaakusinaawaau kaye muush chipaa wii siipiiwesinaawaau. Nuukuhtaakw e saachihiituyekw ekaa saskachiyekw e waawiichihiituyekw. 
EPH.4.3	Suuhk muush wii miyu wiicheutukw. Chishemanituu Utahchaahkwa chiwiichihiikuwaau chechii miyu wiicheutuyekw chiyaameyihtamuwiniyuu e miitaakw. 
EPH.4.4	Misiwe anichii kaa taapweyimaatwaau Chishemanituu peyakw miiyuu ishinaakusuuch. Kaye maak mikw peyakushuu Kaa payehchisiit Ahchaahkw. Peyakun kaye aspeyimuwin, aniyuu Chishemanituu kaa miitahkw iskutak kaa wiyaapamitahkw. 
EPH.4.5	Mikw peyakushuu Utipeyihchikeu, kaye peyakun taapwehtamuwin, peyakun kaye siikahaahtaachewin. 
EPH.4.6	Mikw peyakushuu Chishemanituu, eukw maak uu misiwe Wehtaawiihkw. Wesh wiya misiwe ishi niikaaneyihtaakusuu. Chiyaanuu maak misiwe kaa taapwehtamuhkw chipimaatisiiwinaahch uhchi aashuu aapatisuu kaye anite misiwe chipimaatisiiwinaahch ihtaau.
EPH.4.7	Wesh Christ paahpeyakw chichii miikunuu miiwewinh e shaweyimitahkw. 
EPH.4.8	Itashteu anite Chishemanituu utayimuwinihch Christ e aayimuumaakanuut,
EPH.4.8	Chii uhpiskaau anite ishi naashch e ishpaayich, chii chistuhtaheu maak mihchetu aniyuu kaa maamaahchikwaapihkaasuyitwaauh. Kaye chii miyeu miiwewinh iinuuh. 
EPH.4.9	Taan e ishi wiihtamaachemakahch maak Chishemanituu utayimuwin uu kaa itashtech, “Chii uhpiskaau.” Ishi wiihtamaachemakan kiipaa niishtam utah aschiihch e chii takushihk. 
EPH.4.10	An kaa pechi takushihk utah aschiihch eukw an kaye kaa uhpiskaat anite kihchikiishikuhch ishi mishihte chechii ihtaat. 
EPH.4.11	Chii wiyaapameu maak aweyuu chechii waawiichihaayich aniyuu kaa taapwehtamiitwaauh eukw maak uyuuh Apastalih kaye uchischiwehiichesuuh ekw maak aniyuu kaa papaawaawiihtamiyich miywaachimuwiniyuu kaye maak ayimiheuchimaauh kaye kaa Chiskutamaacheyich. 
EPH.4.12	Eukw maak uchii chipaa chiskutamuweuch aniyuuh kaa taapwehtamiitwaauh taan chechii ishi atushkuwaayich Chishemanituu ekw maak maamuu chechii ati suuhchikaapuyich. 
EPH.4.13	Eukw maak uu che ishi wiichihiikuyihkw paatish misiwe maamuu peyakunihch ishi taapwehtamuhkwe kaye tekash misiwe chischeyimahkwe Chishemanituu Ukusisa taan e iteyihtaakusiyich. Kaye maak paatish tekash chiishi nihtaauchiihkwe, nihaau e iteyihtaakusit Christ iteyihtaakusiihkwe.
EPH.4.14	Ekw maak namui chika uhchi awaashiyuuweyihtaakusinaanuu. Muyaam e papaamuwepahukuyihk taan e ishi Chiskutamaachetwaau kaa wiyeshihiiwetwaau chechii ishinaakusiihkw, eukw uchii kaa ihtuutuwaatwaau aweyuu chechii machituutamiyich nanaahkuu e ishi pisiiwiyaatwaau. 
EPH.4.15	Teyakuch maak, saachihiiwewin e nuukuhtaayihkw e wiihtamuhkw taapwewin, tekash chipaa ishi miyu nihtaauchinaanuu Christ e ihtaat ishi, wiya e niikaanishkuwaat umaamuuayimihaauh. 
EPH.4.16	Wiya ihtuutaweu chechii miyu wiicheutuyitwaauh umaamuuayimihaauh kaye misiwe chechii ishi miyupayiyich aniyuu e ati nihtaauchiyich kaye e ati suuhchikaapuyich e saachihiituyitwaau uhchi.
EPH.4.17	Uu maa chit ishi wiihtamaatinaawaau Utipeyihchikeu ishi e ihtaat e yaakwaamitakuch ekaa chechii ishi pimaatisiyekw taan e ishi pimaatisiitwaau anichii ekaa kaa aapateyimaatwaau Chishemanituu. Wesh aniyuu taan e ishi maamituneyihtahkwaau namui mitun aapateyihtaakuniyuu, 
EPH.4.18	namui kaye chii nisituhtamuch chekwaayuu. Namui chii ishi pimaatisiyuuch aniyuu e ishi nituweyimikutwaau Chishemanituuh chipaa ishi pimaatisiyuuch, wesaa e maskutehetwaau ekaa mitun wii nisituhtahkwaau. 
EPH.4.19	Namui mitun ekw papimaameyimuuch taan e ihtitwaau. Pachishtinisuuch chechii pisikwaatisiitwaau, mikw taan e ishi mushteneyihtahkwaau chechii ishi wiinisuu ihtitwaau ekun e ihtitwaau.
EPH.4.20	Namiyeyuu maak uu kaa ishi chischinuhamaakuyekw Jesus Christ kaa aayimuutamaakuyekw. 
EPH.4.21	Chichii pehtenaawaau taan kaa ishi aayimuumaakanuut, e nuushuushkuwekw maak Jesus chichii chiskutamaakunaawaau wiya e ihtaat ekute e ihtakuhch taapwewin. 
EPH.4.22	Chichii wiihtamaakunaawaau che wanaachihiikuyekw an kaa wiyeshimikuyekw chimachinituweyihtamuwinawaauh, kaye chichii itikunaawaau chechii wepinamekw weskach taan kaa chii itaatisiyekw e machituutamekw. 
EPH.4.23	Pachishtinamukw chimituneyihchikanawaauh chechii uschihtaakanuuhkwaau, 
EPH.4.24	ekw maak e uschisiyekw che ishinaakusiyekw. Chishemanituu chichii ishihiikuwaau wiya chechii nispituwekw ekw maak chipaa kuiskutaatisiinaawaau kaye chipaa payehchi pimaatisiinaawaau.
EPH.4.25	Ekw maak chipaa puuniinaawaau e nanataiyekw teyakuch kuiskw chechii ishi ayimihiituyekw wesh muyaam e peyakuteusiihkw chitishinaakusinaanuu anite ishi Christ e ihtaat. 
EPH.4.26	Chika chii chishuwaasin mikw maak ekaawii machituutaht. Ekaawii chika uhchi ati pahchishimuu piisim eshkw e chishuwaasiyin. 
EPH.4.27	Kaye ekaawii mitun tawiishtamuwaahkw machimanituu chechii ihtuutaataakw taan waa ihtuutaataakw. 
EPH.4.28	Kaye maak an awen kaa kachemutit chipaa puuniyuu e kachemutit. Teyakuch chipaa aapatisuu kuiskw e ihtit e wii wiichihiisut kaye maak aapatisite ekute chechii uhchi wiichihaat kaa kachistimaatisiitwaauh aweyuuh. 
EPH.4.29	Ekaawii nitamukw ayimuwin aapachihtaakw, teyakuch ishi ayimukw aniyuu che miyu wiichihiikutwaau anichii kaa pehtaataakuch awenichii mikw taan e ispayiwaakwenich upimaatisiiwinawaahch. 
EPH.4.30	Ekaawii misimeyihtamahiimaakw Chishemanituu Upayehchii Ahchaahkwa. Uu Ahchaahkw e ayaauhkw ekut e nuukuhch Chishemanituu e tipeyimitahkw. Cheshtinaateyihtaakun maak utihchipayihche an e chiishikaach taapwe che aapihkunitahkw Chishemanituu. 
EPH.4.31	Puuniikw e iskaayeyihtamekw, e aahkuyuwesiyekw kaye e chishuwaasiyekw. Puuniikw kaye e maayeyihcheyekw kaye e kachiihkaamituyekw. Namui mitun chipaa uhchi ayaanaawaau uhkaasiwewin. 
EPH.4.32	Chipaa miyutuutawaawaauch awenichii kaye chipaa yuuspaatisiinaawaau. Kaye chipaa wepeyihtamuwaawaauch awenichii muyaam taan kaa ishi wepeyihtamaatahkw Chishemanituu Christ uhchi.
EPH.5.1	Suuhk wii nispituwaahkw Chishemanituu taan e iteyihtaakusit, wesh eukw chiyawaau utawaashiimh kaa saachihaat. 
EPH.5.2	Saachihaahkuch awenichii, mwehch taan kaa ishpish saachihiitahkw Christ. Kaa pachishtinahk upimaatisiiwin chiyaanuu uhchi muyaam e wiihchimaasteyich pachishtinichewiniyuu ekw maak machishtawehamaawiniyuu ekun kaa iteyihtamihiikuyich Chishemanituu. Chii naheyihtamihiikuyuuh maak. 
EPH.5.3	Chiyawaau e taapwehtamekw namui mitun chipaa uhchi ihtakun wiinisuwin anit e ihtaayekw. Namui kaye chipaa uhchi ihtakun nitamukw ihtuwin kaye mushteneyihtamuwin. 
EPH.5.4	Namui kuiskunaakuniyuu Chishemanituu utiiniim chechii wawiinihtaakuniyich utayimuwiniyuu maak chechii chiishkwe ayimiyich maak nitamukw chechii ishi wawiitweyich. Teyakuch muush chipaa nanaaskumeuch Utipeyihchikeuh misiwe chekwaayuu. 
EPH.5.5	Chinitaweyimitinaawaau chechii chischeyihtamekw an awen wiinisuwinihch kaa ishi pimaatisiit kaye nitamukw kaa aihtit kaye muush kaa mushteneyihtahk chekwaayuu chechii ayaat namui chika chii wiichihiiweu Chishemanituu kaye Christ uchimaawiniihch. An awen muush kaa mushteneyihtahk muyaam manituuhkaanh e nuuchiishtuwaat ishinaakuniyuu uyuu e ihtit. 
EPH.5.6	Yaakwaamiistuwaahkuch maak ekaa chechii wiyeshimitaakuch anichii kaa sasuuskuutaatwaau uyeyuu itaatisiiwiniyuu wesh nitamukw chika ishi chischinuhtahiikuwaauch. Uyuu e itaatisiitwaau anichii ekaa kaa nanihiihtuwaatwaau Chishemanituuh eukw uyuu wehchi utitahukutwaau utaahkuyuwesuwiniyuu. 
EPH.5.7	Ekaawii waawiichihaahkuch uyuu e itaatisiitwaau anichii awenichii.
EPH.5.8	Wesh kaye chiyawaau wanitipiskusiiwinihch chichii ihtaanaawaau anite utaahch, mikw maak anuhchiish ekw waashtewinich e ihtaayekw an uhchi e taapweyimekw Chishemanituu. ekute maak suuhk wiishi pimaatisiikw ekw. 
EPH.5.9	Taapwe waashtewinihch ishi pimaatisiyekwe chika nuukun miyuhtwaawin kaye kuiskutaatisiiwin kaye taapwewin anite chipimaatisiiwiniwaahch. 
EPH.5.10	Muush wii naanituu chischeyihtamukw taan e ishi nitaweyimitaakw Chishemanituu chechii ishi pimaatisiiwekw. Che chischeyihtamekw maak taanite chechii uhchi nanihiiwehekw. 
EPH.5.11	Ekaawii piskaatamukw taan e ishi nanaahkuu nitamukw ihtinaanuuhch, taapaa mitun wiyesh ishi wiichihiiwepayuuh uyuuh. Teyakuch chipaa wii waapatiiwenaawaau taan e ishi ekaa kuiskunaakuhkwaauh utuuh chekwaayuuh. 
EPH.5.12	Shaakweyimuuch awenichii chechii ayimitutahkwaau uyuuh chekwaayuuh kaa ishpish wesaa nitamukw chiimuut aihtinaanuuhch. 
EPH.5.13	Waashtewinihch maak ekut e nuukuhch misiwe chekwaan taan nihaau e iteyihtaakuhch. 
EPH.5.14	Eukw maak wehch iinaanuuhch maan, “Wanishkaah chiya kaa wiihchihkwaamuyin, wanishkaah anit nipuwinihch uhchi. Ekw maak Christ che miisk waashtewiniyuu.”
EPH.5.15	Suuhk yaakwaamiikw taan e ishi pimaatisiyekw. Namui chipaa uhchi ishi pimaatisiinaawaau taan e ishi pimaatisiitwaau anichii ekaa kaa ayaatwaau kachehtaaweyihtamuwiniyuu. Awenichii kaa ayaatwaau kachehtaaweyihtamuwiniyuu ekun yaakw chipaa ishi pimaatisiinaawaau. 
EPH.5.16	Kaye maak ekaawii nanaayuuhtaakw chichiishikaamiwaauh wesh naashch mishaau machaatisiiwin uyuuh anuhchiish kaa chiishikaakwaauh. 
EPH.5.17	Ekaawii maak chiishkwepimaatisiikw. Teyakuch suuhk wii nisituhtamuwaahkw Chishemanituu utiteyihtamuwin. 
EPH.5.18	Ekaawii chiishkwepekw e minihkweyekw shuuminaapuu, wesh eukuu che wanaachihiikuyekw. Teyakuch pachishtinaahkw Payehchi Ahchaahkw chechii saakaschineshkaataakw. 
EPH.5.19	Waawiichihiitukw e nikamuyekw nanaahkuu ayimiheu nikamuwinh, kaye aniyuuh David unikamuwinh kaye e uskaakwaau ahchaahkw nikamuwin nikamukw. Maamihchimaahkw Utipeyihchikeu kwaast chechii ishpish maamihchimekw chitehiiwaahch uhchi. 
EPH.5.20	Muush nanaaskumaahkw Chishemanituu Kuuhtaawiinuu misiwe chekwaayuu taan e ati ispayiyich Jesus Christ Chitipeyihchikeminuu uhchi.
EPH.5.21	Pachishteyimitisuustaatikw Christ e chisteyimekw uhchi. 
EPH.5.22	Chiyawaau iskweutikw pachishteyimitisuustawaahkuch chinaapemuwaauch mwehch e ishi pachishteyimitisuustawekw Utipeyihchikeu. 
EPH.5.23	Wesh naapeu chii miyaakanuu chechii niikaanishkuwaat wiichiskweu mwehch Christ e ishi niikaanishkuwaat umaamuuayimihaauh. Wiya Christ upimaachihiiwemitutaakuu umaamuuayimihaauh, eukw maak uyuu wiiyuu aniyuuh umaamuuayimihaauh. 
EPH.5.24	Mwehch maak e ishi pachishteyimitisutwaau Christ e ihtaayich umaamuuayimihaauch ekun mwehch kaye chiyawaau iskweutikw chipaa ishi pachishteyimitisuustawaawaauch chinaapemuwaauch.
EPH.5.25	Chiyawaau naapeutikw, chipaa saachihaawaauch chiichiskweuwaauch mwehch Christ kaa ishpish saachihaat umaamuuayimihaauh, mitun e chii pachishtinahk upimaatisiiwin kaa ishpish chii saachihaat. 
EPH.5.26	Eukw uyuu kaa ihtit Christ Chishemanituu e ihtaayich chechii ishi pachishtinaat umaamuuayimihaauh iskutak kaa payehchihaat, nipiihch e chii chishtaapawiyaat aniyuu taan kaa ishi aayimuuteyich Chishemanituu utayimuwiniihch. 
EPH.5.27	Eukw uyuu kaa ihtuutahk Christ wiya chechii utinamaasut aniyuu umaamuuayimihaauh naashch e miyunaakusiyich, e payehchisiyich kaye ekaa mitun chekwaayuu ihtakuniyich e ishi ataameyihtaakusiyich, ekaa mitun paahpaahteusiyich, naashch e miyushishiyich. 
EPH.5.28	Mwehch maak uyuu Christ kaa ishi saachihiiwet kaye wiya naapeu chipaa saachiheu wiichiskweu mwehch e ishpish saachihtaat wiiyuu. Naapeu kaa saachihaat wiichishkweu nuukuniyuu e saachihiisut. 
EPH.5.29	Namui wiiskaat macheyimisuu awen. Ashamisuu waa miichisuch kaye mamiyuuhkaatisuu. Ekun maak mwehch e ihtuutawaat Christ umaamuuayimihaauh. 
EPH.5.30	Chiyaanuu kaa taapweyimahkw Chishemanituu misiwe Christ e ihtaat chit ishi maamuusinaasunaanuu. 
EPH.5.31	Eukw kaye wehchi itashtech masinahiikanihch, “Naapeu chika nakateu uniichihiikw ekw maak che wiichimaat wiichiskweu. Ekw maak wiichiskweu peyakw miyu che ishinaakusitwaau.” 
EPH.5.32	An maak kaa ishi masinahiikanuuhch etituu ihtakun e ishi wiihtamaachemakahch. Niya kiipaa e ishi nisituhtamaan, Christ ekw maak anichii umaamuuayimihaauch aayimuumaakanuuch anit. 
EPH.5.33	Mikw maak kaye chiyawaau naapeutikw kaye iskweutikw chitaayimuumikunaawaau. Misiwe naapeu chipaa saachiheu wiichiskweu mwehch wiya e ishpish saachihiisut. Kaye maak iskweu chipaa chisteyimeu unaapem.
EPH.6.1	Chiyawaau awaashitikw e taapweyimekw Utipeyihchikeu chipaa naanahiihtuwaawaauch chiniichihiikuwaauch wesh kuiskunaakun uu chechii ihtiyekw. 
EPH.6.2	“Chisteyim kuuhtaawii kaye chikaawii.” Eukw uyuu niishtam kacheskwewiniyuu kaa pachishtinahk Chishemanituu nanaakataweyihtamiyichen aweyuuh cheshtinaash che miyutuutamuwaat. 
EPH.6.3	Uu ihtuutamekwe “Chika miyupayinaawaau kaye chineush chika pimaatisiinaawaau utah aschiihch.” 
EPH.6.4	Chiyawaau uhtaawiimaautikw, ekaawii naanituu chishuwaahaahkuch chitawaashiimuwaauch, teyakuch kuiskw ishi uhpinihtaauchinaahkuch chechii chischeyihtahkwaau taan chipaa ishi pimaatisiyuuch kaye chechii naanahiihtuwaatwaau Utipeyihchikeu.
EPH.6.5	Chiyawaau kaa atushkuwekw awen chipaa nanihiihtuwaawaauch anichii kuuchimaamuwaauch. Yaakwaau iteyimaahkuch kaye yaakwaamiishtuwaahkuch kaye kuiskw ishi atushkuwaahkuch muyaam taan chipaa ishi atushkuwaawaau Christ. 
EPH.6.6	Ekaawii mikw e kanawaapamisk kuuchimaam suuhk wii aapatisih muyaam mikw naapeuh kaa wii nanihiiwehaat chechii ishinaakusiyin wesh Christ utaapachihaakanh nituweyihtaakusiyuu mitun utehiihch chechii uhchi ihtuutamiyich Chishemanituuh utiteyihtamuwiniyuu. 
EPH.6.7	Wesh chipaa miyeyihten kaye suuhk chipaa wii ihtuuten chitaapatisuwin, taapaa mikw kuuchimaam chitatushkuwaau Utipeyihchikeu eukw chihchiwe e atushkuwat. 
EPH.6.8	Wii chischeyihtamukw taapaa aahchiiuh kata uhchi ishi tipahamuweu Utipeyihchikeu aweyuu aat aniyuu kaa uchimaawiyich maak aniyuu kaa kuuhpaanewiyich. Mikw taan e ishi nuukuhtaayich e chii ishi miywaapatisiyich aweyuuh ekun che ishi tipahamuwaat. 
EPH.6.9	Chiyawaau kaye kaa uchimaawiyekw, miyutuutawaahkuch chitaapachihaakanuwaauch. Ekaawii sechihaahkuch. Wesh chichischeyihtenaawaau e peyakut kuuchimaamuwaau. Eukw uu Utipeyihchikeu kihchikiishikuhch kaa ihtaat. Misiwe maak aweyuuh taapituu iteyimeu, namui uste miyutuutaweu aweyuu kaa uchimaawiyich.
EPH.6.10	Eukw maahchishtai che ititakuch chekwaan, niichishaanitikw. Anite Utipeyihchikeu usuuhkaatisiiwinihch kaye umaskuusiiwinihch ekute wii ishi yaaichikaapuukw. 
EPH.6.11	Misiwe maak aapachihtaataau taan kaa ishi miitahkw Chishemanituu chechii ishi maasihchewaacheuhkw eukw maak chechii naanikaahamaasuyihkw taan e ishi kakwechihiikuyihkw machimanituu. 
EPH.6.12	Wesh namui muhch iinuuch chimaasihaanuuch. Machiahchaahkuch kaa tipeyihchichetwaau chimaasihaanuuch kaye anichii naashch kaa suuhcheyihtaakusitwaau kaye anichii kaa niikaanishkahkwaau wanitipiskusiiwiniyuu utah aschiihch kaa ihtakuniyich. Chimaasihaanuuch kaye anichii mihchetu machiahchaahkuch anite ishpimihch kaa ihtaatwaau. 
EPH.6.13	Ekw maak misiwe aapachihtaawaataau taan kaa ishi miitahkw Chishemanituu chechii maasihchewaacheuhkw. Ekw maak namui chika uhchi shaakuuchihiikunaanuu kaye yaapach eshkw chechii yaaichikaapuyihkw iskutak suuhk kakwechihiitahkwe machimanituu.
EPH.6.14	Yaaichikaapuutaau maak, e upahkuhtehuniskamuhk taapwewin kaye kuiskutaatisiiwin muyaam miskaaschikanaapiskw e chichishkamuhkw chechii ishinaakusiihkw. 
EPH.6.15	Kaye wii ayeskuwiitaau chechii wiihtamaacheyihkw an kaa chiyaameyihtamihiiwech miywaachimuwin muyaam chisitinaahch e pushchishkamuhkw chechii ishinaakusiihkw. 
EPH.6.16	Kaye maak muush chipaa kanuweyihtenaanuu taapwehtamuwin nakaahamaasuwin chechii ishi aapachihtaayihkw wesh ekut che uhchi aashtuwehumuhkw aniyuuh kaa ishkutewiyich akuskwah machimanituu kaa pimukuyihkw. 
EPH.6.17	Utinihtaau chinitupayuu astutinuu eukuu pimaachihiiwewin, utinamuwaataau kaye aniyuu muuhkumaaniyuu Kaa payehchisiit Ahchaahkw kaa miitahkw eukw uyuu Chishemanituu utayimuwin. 
EPH.6.18	Ahchaahkuwinihch muush ishi ayimihaataau nanaahkuu e ishi ayimihchikeyihkw kaye nanaahkuu e ishi nitutamaayihkw. Uu maak e ishi chischisiihkw ayeskuwiitaau kaye ekaawii puuniitaau e ayimihaayihkw, muush kaye ayimiheshtamuwaataawenich anichii kaa taapwehtahkwaau. 
EPH.6.19	Pechi ayimiheshtamuukw kaye niya chechii pechi miit Chishemanituu taan che itweuch e waawiihtamuch miywaachimuwiniyuu aniyuu taan e ishi ekaa uhchi chischeyihtaakuniyich anite utaahch kaye maak ayimiheshtamuukw ekaa chechii kushtaachiyaan. 
EPH.6.20	Chishemanituu nichii pechi itishahuukw chechii waawiihtamuch umiywaachimuwin aat mekwaach utah chipahutuukamikuhch e ihtaayaan. Pechi ayimiheshtamuukw maak chechii suuhchiteheyaan kaye chechii itweyaan taan e ishi nituweyimit Chishemanituu.
EPH.6.21	Tychicus chika takushinuu nete e ihtaawekw chechii wiihtamaataakw taan e ihtuuch kaye taan e ispayuuch. Eukw uu kaa saachihiik chiichishaanuu kaye kuiskw kaa ishi aapatatisit Utipeyihchikeu e atushkuwaat. 
EPH.6.22	Eukw uu wehchi itishahuuk nete e ihtaawekw chechii chischeyihtamekw taan e ispayaahch ekw maak chechii uhpinikuyekw chipimaatisiiwiniwaahch e atushkuwekw Christ. 
EPH.6.23	Nichishaanitikw nitayimihaan Chishemanituu Kuuhtaawiinuu kaye Utipeyihchikeu Jesus Christ chechii miitaakuch chiyaameyihtamuwiniyuu kaye saachihiiwewiniyuu chechii nuukuhch chitaapwehtamuwinawaau. 
EPH.6.24	Chiyawaau kaachiche che saachihekw Chitipeyihchikeminuu Jesus Christ chika wii shaweyimikuwaau.
PHP.1.1	Niya Paul chimasinahamaatinaawaau chiyawaau Jesus Christ kaa taapweyimekw anite Philippihch kaa ihtaayekw. Timothy ekw maak niya taapishkun nitatushkuwaanaan Jesus Christ. Kaye chiyawaau kaa niikaanishkuwekuch umaamuuayimihaauch ekw maak chiyawaau kaa wiichihiiweyekw anite ayimiheukamikuhch chimasinahamaatinaan. 
PHP.1.2	Nipukuseyimaanaanich Chishemanituu Kuuhtaawiinuu kaye Utipeyihchikeu Jesus Christ chechii miyutuutaataakuch kaye chechii miitaakuch chiyaameyihtamuwiniyuu.
PHP.1.3	Ninanaaskumaau Chishemanituu, tahtwaau miyaamituneyimitakuch. 
PHP.1.4	Kaye naashch taapwe nimiyeyihten, tahtwaau e ayimiheshtamaatakuch. 
PHP.1.5	Nichischisin taan kaa ishpish chii pechi miyu wiichihiyekw e waawiihtamuukwaau awenichii miywaachimuwiniyuu Jesus e aayimuumaakanuyich. Eukun kaa ati waawiichihiyekw niishtam kaa pehtamekw miywaachimuwin eshkw maak mekwaach anuhchiish chiwiichihiinaawaau. 
PHP.1.6	Nicheshtinaahuun maak Chishemanituu chechii chiishihtaat taan kaa ishi chihchi miyuunaakuhtaat chipimaatisiiwinawaauh iskutak kaa pimaachihiitaakw kaye che wiichihiitaakw etituu chechii ati nihtaauchuwekw piihiim aniyuu e chiishikaayich takushiniyichen Jesus Christ. 
PHP.1.7	Chemaanam maak uu chit ishi maamituneyimitinaawaau wesh chisaachihiitinaawaau. Wesh misiwe e tashiyekw chichii miikunaawaau chishewaatisiiwin muyaam taan kaa ishi miikuyaan niya aat utah mekwaach chipahutuukamikuhch e ihtaayaan kaye maak mekwaach kaa chii chispewaatutamaan miywaachimuwin kaye kaa chii aapatisiihkahtamaan chechii taapwehtaakanuuhch. 
PHP.1.8	Chishemanituu chischeyihtam taan e ishpish naashch wii wiicheutakuch ekw miin, wesh Christ Jesus nichii ihtuutaakw naashch chechii saachihiitakuch.
PHP.1.9	Chitayimiheshtamaatinaawaau wetaach chechii ati saachihiituyekw, wetaach chechii ati kachehtawehtamekw kaye wetaach chechii miyu kachescheyihtamekw chekwaan. 
PHP.1.10	Chitayimiheshtamaatinaawaau chechii ati chischeyihtamekw taan an maauch e kuiskunaakuhch chechii ishi pimaatisiyekw ekw maak mitun che payehchi pimaatisiyekw kaye namui mitun kata uhchi ihtakun che ishi ataameyihtaakusiyekw iskutak takushihke Jesus Christ. 
PHP.1.11	Chitayimiheshtamaatinaawaau muush chechii miyutuutawekuch awenichii wesh chikuiskutaatisiinaawaau. Christ chitihtuutaakuwaau chechii miyutuutawekuch awenichii. Ekw maak Chishemanituu che chisteyimaakanuut kaye che maamihchimaakanuut.
PHP.1.12	Niichishaanitikw chinitaweyimitinaawaau chechii chischeyihtamekw uu kaa ispayaan e chipahukuyaan taapwe chii ati wiichihiikuuch kutakach awenichii chechii ati taapwehtahkwaau miywaachimuwiniyuu. 
PHP.1.13	Muyaam misiwe anichii shimaakanishach kaa naanaakachihtaawaatwaau chisheuchimaauh uwaaskaahiikanimiyuu kaye kutakach awenichii utah kaa ihtaatwaau chischeyihtamuch e atushkaamach Christ wehch ihtaauch utah. 
PHP.1.14	Kaye maak, e ihtaayaan utah chipahutuukamikuhch mihchetu chiichishaanuuch etituu suuhchikaapuuch e taapweyimaatwaau Utipeyihchikeu, etituu ati suuhchiteheuch e waawiihtahkwaau miywaachimuwiniyuu ekaa mitun kushtaachitwaau.
PHP.1.15	Taapwe kiipaa ihtaauch awenichii mikw e uhteyimitwaau maak e wii mamachipayihiitwaau eukw wehchi aayimuumaatwaau Christ. Ekw kutakach suuhk waawiihtamuch miywaachimuwiniyuu kuiskw e ihtitwaau. 
PHP.1.16	Eukunich maak uchii e nuukuhtaatwaau e saachihiitwaau, chischeyihtamuch Chishemanituu e chii wiyaapamiyich chechii waawiihtamuch e taapwemakaniyich uyuu miywaachimuwiniyuu. 
PHP.1.17	Anichii kutakach kaa aayimuumakwaau chii waawiihtamuch miywaachimuwiniyuu mikw wiyawaau utiteyihtamuwaniwaahch uhchi, namui taapwe uhchi wii wiichiheuch aweyuu. Ekun e ihtitwaau etituu e wii waushtaapayihiitwaau utah chipahutuukamikuhch e ihtaauch. 
PHP.1.18	Ekush kataaihtuuch. Tepiyaahch Christ e aayimuumaakanuut. Aat kutakach ekaa maamuyaam ihtitwaau e waawiihtahkwaau miywaachimuwiniyuu maak kutakach kuiskw e ihtitwaau e waawiihtahkwaau, yaapach nimiyeyihten.
PHP.1.19	Suuhk maak nika miywaaten, nichischeyihten che pachishtinikuyaan wesh chitayimiheshtamuunaawaau kaye maak Kaa payehchisiit Ahchaahkw nipechi wiichihiikw. 
PHP.1.20	Naashch nipukuseyihten kaye nitaspeyimuun ekaa wiiskaat chechii ihtuutamaan chekwaan anit chechii uhchi wanituutamaan e atushkuuk Christ. Teyakuch chechii suuhchiteheyaan muush chechii chisteyihtaakuhaakanuut Christ nipimaatisiiwinihch mwehch anuhchiish e ishi chisteyihtaakuhaakanuut. Nipukuseyihten chechii chisteyihtaakuhaakanuut Christ nipimaatisiiwinihch mekwaach e pimaatisiyaan maak nipahiikuwache wiya uhchi. 
PHP.1.21	Niya kiipaa che ishpish pimaatisiiwaane muush nika papaawiichewaau Christ. Nipahiikuyaane maak taapwe kata ihtakun che ishi miyu miskamaan. 
PHP.1.22	Etituu maak che miikuwaane chechii pimaatisiyaan utah aschiihch, ekw etituu che miyu atushkuuk Christ e waawiihtamaan miywaachimuwin. Miikuyaan maak chechii wiyeyihtamaan, chechii nipiyaan maak chechii pimaatisiyaan namui nichischeyihten taanite eukw nipaa ishi wiyeyihten. 
PHP.1.23	Taapishkun nimushteneyihten aniyuuh. Naashch taapwe niwii nakaten uu aschii, Jesus Christ e ihtaat chechii ihtaayaan. Eukw uu uste meywaashich. 
PHP.1.24	Mikw maak chiyawaau uhchi, uste iteyihtaakun chechii pimaatisiyaan ishpish wii chechii nipiyaan. 
PHP.1.25	Nicheshtinaahun maak taapwe e nituweyihtaakusiyaan eshkw etituu chechii pimaatisiyaan utah aschiihch chiyawaau uhchi. Nichischeyihten maak che ihtaayaan anit e ihtaayekw chechii wiichihiitakuch wetaach chechii suuhchikaapuuyekw e taapweyimekw Christ kaye chechii muuchicheyihtamekw an uhchi. 
PHP.1.26	Ekw maak etituu che ihtakuhch e miywaatamekw Christ Jesus e ihtaat ishi an miin e pechi nituwaapamitakuch.
PHP.1.27	Mikw maak, eukw uu wehchi yaaitei nituweyihtaakusiyekw chechii ishi pimaatisiyekw taan e itashumukuyihkw miywaachimuwin chipaa ishi pimaatisiinaanuu. Ekw maak aat ekaa miin chii waapamitakuche maak nihiipayihche miin chechii waapamitakuch che chischeyimitakuch ekaa mitun chekwaan chii aahtinikuyekw misiwe peyakunihch e iteyihtamekw taan waa ihtiyekw kaye taapwe peyakunihch e ishi pukuseyihtamekw e maamuu aahchiishtamekw e waawiihtamekw miywaachimuwin. 
PHP.1.28	Ekaawii chika uhchi kushtaawaauch anichii wiyesh kaa wii ihtuutaataakuch miywaachimuwiniyuu e waawiihtamuwekw. Wesh ekut che uhchi chischeyihtahkwaau wiyawaau che wanaatisiitwaau kaye ekut che uhchi waapahtahkwaau chiyawaau che pimaachihiikuwekw. Chishemanituu maak wii misiwe kata ihtuutam uyuu chechii ispayiyich. 
PHP.1.29	Chishemanituu maak chichii wiyeyimukuwaau namui mikw chechii taapweyimekw Christ, chichii wiyeyimikuwaau kaye chechii nanehkaachihiikuyekw Christ uhchi. 
PHP.1.30	Taapishkun maak chichii nanehkaachihiikunaanuu e waawiihtamuhkw miywaachimuwin. Chichii waapaminaawaau taan kaa ishi nachishkamaan e waawiihtamaan miywaachimuwin anit e ihtaayekw. Chipehtenaawaau kaye eshkw yaapach e aayimihuyaan.
PHP.2.1	Christ chitihtuutaakunuu chechii yaaichikaapuuhiituyihkw. Christ chitihtuutaakunuu chechii saachihiituyihkw kaye chechii kaachiichimituyihkw. Kaa payehchisiit Ahchaahkw chitihtuutaakunuu chechii miyu wiicheutuyihkw. Christ chitihtuutaakunuu chechii chishewaatutaatuyihkw kaye chechii chistimaacheyimituyihkw. 
PHP.2.2	Ekw maak miyeyihtamihiikw peyakunihch e ishi maamituneyihtamekw kaye peyakunihch e ishi saachihiituyekw. Peyakunihch e iteyihtamihiikuyekw chekwaan kaye peyakunihch e ishi pukuseyimuyekw. 
PHP.2.3	Namui chipaa uhchi ihtuuten chekwaan mikw chiya e maamituneyimisuyin. Maak mikw chechii uhchi mamiywaachimikuyin. Tipihteyimisukw, uste kutakach awenichii e iteyimekuch. 
PHP.2.4	Namui mikw chiya chipaa uhchi nanaakataweyimisun kutakach kaye awenichii chipaa nanaakataweyimaauch. 
PHP.2.5	Taan kaa ishi maamituneyihtahk Christ ekun kaye chiyaanuu chipaa ishi maamituneyihtenaanuu.
PHP.2.6	Aat Chishemanituu kaa iteyihtaakusiyich e chii iteyihtaakusit, yaapach chii pachishtinam aniyuu taapituu e ishi ayaatwaau. 
PHP.2.7	Misiwe chii pachishtinam uyuu ekw mwehch aapachihaakan kaa itahiisut. Ekw mwehch naapeu e iteyihtaakusiyich kaa iteyihtaakusit. 
PHP.2.8	Chii tipihteyihtaakuhiisuu e nanihiihtuwaat Chishemanituu, aat iskutak kaa utihchipayiyich che nipit, aashiteyaahtikuhch kaa chiistaaskuhwaakanuut.
PHP.2.9	Eukw maak uyuu wehchii miikut Chishemanituu maauch e niikaaneyihtaakuniyich apuwiniyuu misiwe aweyuuh chechii chisteyimikut. Kaye Chishemanituu chii miikuu ishinihkaasuwiniyuu ekaa ihtakuniyich kutachiyuu ishinihkaasuwiniyuu e ishpish chisteyihtaakuniyich. 
PHP.2.10	Ekw maak misiwe awen che maamihchimaat Jesus kaa ishinihkaataakanuyich, misiwe awen kihchikiishikuhch kaye aschiihch ekw maak nitamihch aschiihch kaa ihtaat. 
PHP.2.11	Misiwe awen chika itweu, Jesus eukw Utipeyihchikeu, e maamihchimaat Chishemanituu, Uhtaawiimaau.
PHP.2.12	Ekw maak niichishaanitikw, muush chichii naanahiihtuunaawaau eshkw mekwaach anite Philippihch kaa ihtaayaan. Etituu maak iteyihtaakun anuhchiish muush chechii nanihiihtamekw taan kaa ishi wiihtamaatakuch mekwaach uu ekaa ihtaayaan anit e ihtaayekw. Suuhk aapatisitaau chechii chiishihtaauhkw aniyuu kaa ishi chihchipayihtaat Chishemanituu chipimaatisiiwinaahch iskutak kaa pimaachihiitahkw. Ihtuutahtaau uu e chischisiihkw Chishemanituu eukw chipaa nanihchiishtuwaanuu kaye wiya chipaa chisteyimaakanuu. 
PHP.2.13	Wesh Chishemanituu muush aapatisiihkahtam chipimaatisiiwinuuh. Chitihtuutaakunuu chechii naniheyihtamihiihkw kaye chiwiichihiikunuu chechii ihtuutamukw aniyuu e ishi naheyihtahk. 
PHP.2.14	Ihtuutahtaau misiwe chekwaan ekaa mista ayimitutamuhkw kaye ekaa mamachipayihkahtaatuyihkw. 
PHP.2.15	Wesh eukw uu chipaa ishi pimaatisiinaanuu e utawaashiimitutaatahkw Chishemanituu utah aschiihch mekwesiinuu kaa machaatisiitwaau e ihtaatwaau e ihtaayihkw. Ekw maak namui kata uhchi ihtakuniyuu taan chechii ishi ataameyimitahkw awen kaye mitun chika payehchinaakunh chipimaatisiiwinuuh. Mwehch achahkushach e chihkaashtuwetwaau e tipiskaayich ekun chipaa ishi waashtuwenaanuu uta aschiihch. 
PHP.2.16	Ekun uu chipaa ishi pimaatisiinaanuu e waawiihtamuuhkwaau awenichii Chishemanituu e pimaachihiiweyich. Ekw maak iskutak utihchipayihche Christ che takushinit, ekw che maamihchihiyekw. Ekut che nuukuhch ekaa sehchei uhchi aapatisiyaan. 
PHP.2.17	Maaskuuch nika nipahiikuun. Ekw maak an taapishkun tekash e chii pachishteyihtamuuhkw Chishemanituu chipimaatisiiwinuuh aat nipahiikuyaane nika miyeyihten kaye taapishkun chika miyeyihtenaanuu wesh ekut che uhchi asich pachishtinamuwaakanuut Chishemanituu taan e ishi taapweyimekw. 
PHP.2.18	Kaye maak chiyawaau ekun mwehch chipaa ishi sichiyesinaawaau kaye chipaa wiich muuchicheyihtamuuminaawaau.
PHP.2.19	Nitaweyihtahke Utipeyihchikeu Jesus, nipukuseyihten chechii itishahuuk Timothy anite e ihtaawekw. Ekw maak che miyeyihtamaan pehtamaane taan e itaachimikuyekw. 
PHP.2.20	Wesh namui ihtaau kutak awen utah mistahii e iteyimitaakw mwehch niya e iteyimitakuch. 
PHP.2.21	Misiwe kutakach awenichii mikw wiyawaau nanaakatuweyimisuuch, namui aapateyihtamihiikuuch chechii waawiihtahkwaau miywaachimuwiniyuu. 
PHP.2.22	Chichischeyimaawaau Timothy e chii ishi nuukuhtaat e miywaapatisit. Nichii niishwaapatisinaan miywaachimuwin e waawiihtamaahch mwehch naapeu ekw maak ukusisa e niishwaapatisitwaau nichii ishinaakusinaan. 
PHP.2.23	Nipukuseyihten wiipach chechii itishahuuk anite e ihtaawekw iskutak chischeyihtamaane taan che ispayiwaane. 
PHP.2.24	Nitaapweucheyimaau Utipeyihchikeu chechii nihiipayihtaat kaye niya wiipach chechii nituwaapamitakuch.
PHP.2.25	Nititeyihten kaau chechii chiiwetishahuuk chiichishaanuu Epaphroditus anite e ihtaawekw. Wesh suuhk nichii wiichihiikw e waawiihtamaan miywaachimuwin. Chiyawaau chichii pechi itishahwaawaau chechii pechi waawiichihiit. 
PHP.2.26	Pukuweyihtam miin chechii waapamitaakw misiwe. Chii mukushkaachishkaakuu e chii wiihtaamaakuwekw e chii aahkusit. 
PHP.2.27	Chii mista aahkusuu kiipaa taapwe, chekaat chii nipuu. Mikw maak Chishemanituu nichii chistimaacheyimikunaan taapishkun. Chii ihtuutaweu ekaa chechii nipiyich ekaa uste chechii misimeyihtamuch. 
PHP.2.28	Ekun maak wehch etituu sichiyesiyaan chechii itishahuuk anite e ihtaawekw chechii miyeyihtamekw miin waapamekwe. Ekw maak namui nika uhchi ishpish aayimeyihten. 
PHP.2.29	Waapahtiyaahkw e sichiyeyaapamekw mwehch e ihtitwaau kaa taapweucheyimaatwaau Utipeyihchikeu wiyaapamitutwaauh. Yaakwaau chipaa iteyimaawaauch misiwe awenichii uu e iteyihtaakusitwaau, e iteyihtaakusit wiya. 
PHP.2.30	Namui uhchi puuniyuu e atuskuwaat Jesus aat e chii kushpanaataniyich upimaatisiiwin e chii peshuwaapahtahk nipuwiniyuu. Eukw uyuu kaa ihtit e pechi wiichihiit ekaa uhchi ihtaayekw chiyawaau chechii pechi wiichihiyekw.
PHP.3.1	Ekw maak niichishaanitikw, eshkw ekaa chiishihtaayaan uu kaa masinahamaatakuch chiwii ititinaawaau chechii miyeyihtamekw Utipeyihchikeu e tipeyimitaakw. Namui wiyesh nititeyihten miin chechii aayimuutamaatakuch taan kaa itasinahamaatakuch utah utaahch, wesh chika ihtakun taan che ishi wiichihiikuyekw uu.
PHP.3.2	Yakwaamiishtuwaahkuch anichii kaa wiyeshahiiwetwaau, nitamukw kaa ihtitwaau. Anichii kaa itwetwaau paatish chischinuwaachishwaakanuyichen aweyuu yaakw chechii utiiniimitutaakuyich Chishemanituu. 
PHP.3.3	Chiyaanuu eukw taapwe weutiiniimihtutaatahkw Chishemanituu, chiyaanuu Utahchaahkwa kaa wiichihiikuuhkw e nuuchiishtuuhkw kaye maak chichisteyihtaakuhaanuu Christ Jesus wiya e chii ihtuutaatahkw chechii utiiniimitutaakuuhkw Chishemanituu. Namui wii uschich taan e ihtuutaasuyihkw chika chii uhchi maamihchimunaanuu.
PHP.3.4	Niya eukw taapwe chipaa chii ihtakun taanite chechii uhchi maamihchimuyaan. Chiishpin e ihtaakwe awen e iteyihtahk chechii maamihchimut uschich e ishi naanaakachihtaakanuyich chekwaayuu niya uste ihtakun an chechii iteyihtamaan. 
PHP.3.5	Wesh nichii chischinuwaachishukuun yaanaaneu chiishikaau kaa ishpish pimaatisiyaan. Anite Israel iinuuch e ihtaatwaau nichii pimaatisiin. Benjamin e ihtaat nichii uhchi aanische pimaatisiin. Tep Jewa iinuu niya. Tekash nichii kanuweyihten wiishuwewin mekwaach Pharisee kaa ihtaayaan. 
PHP.3.6	Kaa ishpish chii aashihcheyihtamaan kuiskw e wii ihtuutamaan taan e ishi wiishtech wiishuwewinihch nichii nenehkaachihaauch umaamuuayimihaauch. Mitun tekash nichii iteyihten e chii nanihiihtamaan wiishuwewin. Namui awen nipaa uhchii itikw ekaa misiwe uhchi nanihiihtamaan wiishuwewin.
PHP.3.7	Aniyuu chekwaayuuh kaa chii iteyihtamaan e wiichihiikuyaan shaash nichii wepinen etituu chechii chischeyimak Jesus. 
PHP.3.8	Namui maak mikw aniyuuh chekwaayuuh kaa aayimuutamaan nuuhchi wepinen. Misiwe kutach chekwaan namui mitun nitaapateyihtamihiikun e ishpish etituu iteyihtaakuhch e chischeyimak Christ Jesus taapwe e Utipeyihchikemiyaan. Wiya uhchi eukuu wehchii pachishteyihtamihiikuyaan misiwe uyuuh chekwaayuu, wepinaasun nititeyihtamihiikun uyuuh chekwaayuuh, wiya chechii wiicheuk, 
PHP.3.9	kaye maak taapwe wiya e ihtaat chechii ishi tipeyihtaakusiyaan. Namui ekw nititeyihten e kuiskutaatisiyaan mikw an e nanihiihtamaan wiishuwewin. Wesh e taapweyimak Christ eukun an e kuiskutaatisiihiikuyaan. Eukuu kuiskutaatisiiwin Chishemanituu e ihtaat kaa uhchipayihch. Mikw taapwehtamuwinihch uhchi ayaau awen uyuu kuiskutaatisiiwiniyuu. 
PHP.3.10	Nichii pachishteyihtamihiikuun misiwe uyuuh chekwaayuu tekash chechii chischeyimak Christ, chechii chischeyihtamuch nipimaatisiiwinihch aniyuu suuhkaatisiiwiniyuu kaa wanishkaanikut kaa nipit, chechii nanehkaateyimuyaan kaye niya taan kaa ishi nanehkaateyimut wii. Kaye chechii pachishteyimisuyaan kaye niya chechii nipiyaan mwehch wiya kaa ishi pachishteyimisut. 
PHP.3.11	E pukuseyihtamaan kaye niya chechii wanishkaanikuyaan nipuwinihch uhchi.
PHP.3.12	Namui kiipaa wii nititwen shaash tekash e iteyihtaakusiyaan uu kaa ishi pukuseyimuyaan maak tekash chechii iteyihtaakusuuch aniyuu kaa ishi nitaweyimit Chishemanituu chechii iteyihtaakusuuch. Mikw maak suuhk nika kuchihtaan an chechii iteyihtaakusiyaan, wesh shaash nitipeyimikw Christ Jesus.
PHP.3.13	Uu maak kaa itweyaan niichishaanitikw, nichischeyihten eshkw ekaa tekash uu iteyihtaakusiyaan mikw maak peyakw chekwaan nitihtin, namui nipiskaaten taan kaa iteyihtaakusiyaan anite utaahch mikw niikaanihch suuhk niwii ishi aahchiin. 
PHP.3.14	Kwaasht e ishpishiyaan suuhk niwii chiishihtaan chechii wiihkuchihtamaasuyaan an kaaniyuwin taan aniyuu kaa ishi ayeskuushtamuut Chishemanituu che ayaauch Christ Jesus uhchi, eukuu kaachiche pimaatisiiwin.
PHP.3.15	Misiwe maak chiyaanuu kaa nisituhtamukw taan e ishi taapwehtamuhkw eukuu chipaa iteyihtenaanuu taan kaa ishi aayimuutamaan. Michihpin ekaa che taapwehtuyekwe taan kaa ishi aayimuutamaan Chishemanituu chika piyekasch waapahtiikuwaau. 
PHP.3.16	Tepiyaahch misiwe nanaakataweyihtamihiikuyihkwe taan shaash kaa ishi chiskutamaakuyihkw.
PHP.3.17	Niichishaanitikw, suuhk wii chischinuwaapamukw e ishi pimaatisiyaan. Chichii waapahtiitinaan taan nihaau chipaa ishi pimaatisiinaanuu. Suuhk maak chischinuwaapamaahkuch anichii kaa chischinuwaapamiyimihtwaau e ishi pimaatisiyuuchiht. 
PHP.3.18	Aat shaash mihchetwaau e chii wiihtamaatakuch uu, miin chiwiihtamaatinaawaau. Nuuhchikuwaapin maak e wiihtamaatakuch. Mihchetu ishi pimaatisiyuuch e nishkuushtahkwaau aniyuu miywaachimuwiniyuu anit yaayimuumaakanuyich Christ aashiteyaahtikuhch e chii nipahaakanuyich.
PHP.3.19	Eshkw kata nachishkamuch wanaachihiiwewiniyuu. Taan e ishi nituweyihtamuumakaniyikwaauh wiiyuuwaauh eukw chihchiwe niyaakataweyihtamihiikutwaau. Mamihchihiikuuch taan e ihtitwaau. Chipaa pimaameyimuhiikuuch maak aniyuuh ihtuwinh. Mikw taan e itaatisiinaanuyich utah aschiihch eukun mikw miyaamituneyihtamihiikutwaau.
PHP.3.20	Chiyaanuu maak wii, kihchikiishikuhch chihchiwe chit ishi tipeyihtaakusinaanuu. ekute wehchi nituu muushihiihkw che chii uhtuhtet upimaachihiiweu, eukw Utipeyihchikeu Jesus Christ. 
PHP.3.21	Aahchiiuh e iteyihtaakaniyikwaauh miiyuuh chika miikunuu. Anuhchiish namui saapisiimakanh uyuuh chiiyuunuuh kaye chika nipiimakanh. Jesus maak aniyuu maskuusiiwiniyuu kaa ayaat misiwe chekwaayuu chechii tipeyihtahk eukw uyuu che aapachihtaat chechii miiskutuunaakuhtaat chiiyuunuuh. Muyaam wiya wiiyuu kaa ishpish miyunaakuniyich iskutak kaa wanishkaat nipuwinihch uhchi ekun che ishinaakuhtaat uyuuh chiiyuunuuh.
PHP.4.1	Ekw maak niichishaanitikw, chiyawaau naashch kaa saachihiitakuch, muush kaa mwestaatitakuch. Nuwach chimiyeyihtamahiinaawaau kaye chimaamihchihiinaawaau chechii tipaachimitakuch. Eukw uu kaa ishi aayimuutamaatakuch e nitaweyimitakuch chechii yaaichikaapuyekw e taapweyimekw Utipeyihchikeu. 
PHP.4.2	Nipukuseyimaauch anichii iskweuch Euodia ekw maak Syntyche chechii nanihiihtuwaatwaau Utipeyihchikeu ekaa mamachipayitwaau.
PHP.4.3	Niwiichewaakan muush kuiskw kaa chii ihtiyin e wiich aapatisiimitaan chipukuseyimitin chechii wiichihiitwaau uchii iskweuch chechii puuniitwaau e machipayitwaau. Wesh taapishkun chii mista aapatisuuch e wiichihiitwaau e waawiihtamuch miywaachimuwiniyuu. Kaye Clement ekw maak anichii kutakach kaa wiich aapatisiimakwaau, utishinihkaasuwinawaau kaa masinaateyikwaauh Chishemanituu upimaatisiiwin masinahiikanihch chechii ayaatwaau kaachiche pimaatisiiwiniyuu nichii wiichihiikuuch.
PHP.4.4	Muush miyeyihtamukw e taapweyimekw Utipeyihchikeu. Miin maak chititinaawaau miyeyihtamukw. 
PHP.4.5	Iishi pimaatisiikw misiwe awenichii chechii chischeyimitaakuch e ishpish miyuhtwaawekw. Shaash peshunaakuniyuu che ishpish takushihk Utipeyihchikeu. 
PHP.4.6	Ekaawii chekwaan chika uhchi mukushkaateyihtamihiikunaawaau. Teyakuch misiwe taan che ati ispayiwekwe ayimihaakw, e waawiihtamuwekw Chishemanituu chekwaayuu e ishi nitaweyihtamuwekw. Kaye maak chipaa nanaaskumaawaau. 
PHP.4.7	Ekw maak Chishemanituu che miitaakw chiyaameyihtamuwiniyuu ekaa chechii aayimeyihtamiskaakuwekw chekwaayuu chimituneyihchikaniwaahch maak chitehiiwaahch aniyuu e taapweyimekw Christ Jesus. Eukw uu chiyaameyihtamuwin kaa aayimuutech namui tekash chii nisituhtaakanuu taan e ishpish miyeyihtaakuhch.
PHP.4.8	Niichishaanitikw, eshkw ekaa chiishihtaayaan e masinahamaatakuch peyakw miin chekwaan chika wiihtamaatinaawaau, Suuhk muush maamituneyihtamukw anihiih chekwaayuuh kaa miywaashikwaauh, anihiih kaa maamihchihiiwekwaauh, muyaam chekwaan e kuiskunaakuhch, chekwaan e chisteyihtaakuhch, kaye kuiskw ihtuwin, payehchi pimaatisiiwin, chekwaan e naheyihtamihiiwech ekw maak chekwaan e miyu tipaatutech. 
PHP.4.9	Chipaa ihtuutenaawaau an kaa ishi chischinuhamaatakuch kaye an kaa ishi waapamiyekw e itaatisiyaan. Ekw maak Chishemanituu an kaa miitahkw chiyaameyihtamuwiniyuu chika wiicheukuwaau.
PHP.4.10	Naashch taapwe nimiyeyihtamahiikw Utipeyihchikeu miin e miitaakw chechii wiichihiyekw. Shaash weshkach kaa wii wiichihiyekw. Mikw maak ekw yaakw miin nehiipayihch chechii nuukuhtaayekw e maamitunemiyekw, namayeu kiipaa wii e iteyimitakuch ekaa uhchi aapateyimiyekw shaakuuch namui uhchi nihiipayuu chechii wiichihiyekw. 
PHP.4.11	Namayeu kiipaa wii e nuuhtepayaan chekwaan wehchi itweyaan uu. Wesh shaash nichischeyihten yaapach chechii naheyihtamaan aat ekaa naashch ayaayaan chekwaan. 
PHP.4.12	Nichischeyihten wesh taan e iteyihtaakuhch e nuuhtepayinaanuuhch chekwaan, kaye taan e iteyihtaakuhch e weyuuchihtaakanuuhch chekwaan. Mikw taan e ispayiwaane nichischeyihten yaapach chechii naheyihtamaan. Namui wiyesh nititeyihten e siiweyaan maak e chiishpuyaan, e chistimaatisiyaan maak e weyuuchihtaayaan chekwaan. 
PHP.4.13	Taan mikw che ispayiwaane misiwe nika chii shaapushken wesh Christ nimiikw suuhkaatisiiwiniyuu.
PHP.4.14	Taapwe chichii miyutuutuunaawaau kaa wiichihiyekw taan kaa ishi aayimihuyaan. 
PHP.4.15	Chiyawaau Philippihch kaa uhchiyekw, chichischeyihtenaawaau e tashitwaau umaamuuayimihaauch chiyawaau mikw e chii wiichihiyekw shuuliyaau iskutak kaa nakatamaan Macedonia. Chiyawaau mikw chichii wiichihiinaawaau uskach kaa waawiihtamaan miywaachimuwin. 
PHP.4.16	Namui mikw peyakwaau kuuhchi pechi itishahamuunaawaau shuuliyaau kaa chii nuuhtepayaan mekwaach anite Thessalonicahch kaa chii ihtaayaan. 
PHP.4.17	Namui wii e nituweyihtamaan chishuuliyaamuwaau uste nitaweyihten chechii weyuutihch che ishi shaweyimikuyekw. 
PHP.4.18	Ekut uu waahtamaatakuch shaash misiwe e chii miskamaan an kaa ishi pechi wiichihiyekw. Shaash paashich nit ishpish ayaan taan kaa ishi nuuhtepayaan. Ekw maak misiwe e ayaayaan taan kaa ishi nuuhtepayaan Epaphroditus e chii petuut aniyuuh chimiiwewinawaauh. Uu kaa ishi miyekw naashch e miywaashich pachishtinichewin ishi kanawaapahtam Chishemanituu kaye naashch naheyihtamihiikuu. 
PHP.4.19	Ekw maak Chishemanituu chika uhchistamaakuwaau misiwe chekwaayuu e ishi nuuhtepayiwekw. Misiwe chika miikuwaau e ishi nuuhtepayiwekw taan e ishi naashch weyuuch miyutuutamaachet Christ Jesus uhchi. 
PHP.4.20	Kaachiche kata maamihchimaakanuu Chishemanituu Kuuhtaawiinuu. Amen.
PHP.4.21	Waachiyemaahkuch misiwe anichii kaa taapweyimaatwaau Christ Jesus. Chiichishaanuuch utah kaa ihtaatwaau chiwaachiyemikuwaauch kaye wiyawaau. 
PHP.4.22	Misiwe anichii kaa taapwehtahkwaau chiwaachiyemikuwaauch, kaye anichii kaa aapatisitwaau chisheuchimaau Caesar e ihtaayich. 
PHP.4.23	Nitutamuwaau maak Utipeyihchikeu Jesus Christ misiwe chechii chishewaatutaataakw.
COL.1.1	Chiyawaau niichishaanitikw kaa taapwehtamekw, chiyawaau kaa taapweucheyihtaakusiyekw e wiichewekw Christ, anite Colossae kaa ishinihkaatech ihtaawin kaa ihtaayekw, niya Apastal Paul kaa masinahamaatakuch. 
COL.1.2	Chiichishaanuu Timothy ihtaau kaye wiya utah mekwaach e masinahamaatakuch. Nitutamuwaanaan Chishemanituu Kuuhtaawiinuu chechii miyutuutamaataakw kaye chechii miitaakw chiyaameyihtamuwiniyuu.
COL.1.3	Muush nanaaskumaanaan Chishemanituu, Chitipeyihchikeminuu Jesus Christ Uhtaawii, tahtwaau e ayimiheshtamaataahch, 
COL.1.4	wesh nichii pehtenaan taan e ishi taapweyimekw Christ Jesus kaye nichii pehtenaan taan e ishpish saachihekuch misiwe anichii kaa taapwehtahkwaau. 
COL.1.5	Anit uskach kaa waawiihtamaakuyekw miywaachimuwin, uu taapwewin ayimuwin kaa ishinihkaatech, ekut kaa pehtamekw taan e ishi ihtakuhch aspeyimuwinihch. Ekw maak aspeyimuwin e ayaayekw ekut wehchi ishinaakuhch chechii taapweyimekw Christ kaye chechii saachihiiweyekw. Uu maak taan e ishi aspeyimuyekw kihchikiishikuhch kanuweyihtaakanuu. 
COL.1.6	Uu miywaachimuwin tasine pimipayuu shaweyihchichewin anit uhchi kaye maak kanawaach mishihtepayuu e waawiihtaakanuuhch misiwe e ispichiskamikaach utah aschiihch. Ekun maak e ishinaakuhch miywaachimuwin anit mekwesiinuu e ihtaayekw iskunaak kaa pehtamekw e aayimuutaakanuyich Chishemanituu uchishewaatisiiwin kaye kaa nisituhtamekw taan nihaau e iteyihtaakuniyich. 
COL.1.7	Epaphras maak kaa ishinihkaasut niwiichewaakanaan eukw kaa chischeyihtamihiitaakw Chishemanituu uchishewaatisiiwiniyuu kaa waawiihtamaataakw miywaachimuwiniyuu. Naashch taapwe nisaachiwiichewaanaan e wiitaapatisiimachiht uu Epaphras. Muush kuiskw ishi atushkuweu Christ kaye wiya. Naashch taapwe nimiyuu wiichihiikunaan taan e ishi atushkuwaat Christ. 
COL.1.8	Nichii wiihtamaakunaan Epaphras taan kaa ishi miikuwekw Ahchaahkw chechii saachihiiweyekw.
COL.1.9	Iishpin maak kaa pechi itaachimushtaakuyaahch Epaphras misiwe uyuu taan kaa ishi chischeyihtamihiitaakw Chishemanituu chipimaatisiiwiniwaahch muush chitayimiheshtamaatinaan. Namui nipuuniinaan e ayimiheshtamaataahch. Muush nitutamuwaanaan Chishemanituu tekash chechii chischeyihtamuwekw utiteyihtamuwin. Mitun tekash chechii ayaayekw kachehtaaweyihtamuwin ekw maak nishituhtamuwin taan aniyuuh e ishi miiwet Payehchi Ahchaahkw chechii chischeyihtamekw uu. 
COL.1.10	Ekw maak chechii ishi pimaatisiyekw taan e ishi nituweyimitaakw Chishemanituu chechii ishi pimaatisiiwekw. Muush chika ihtuutamuwaanaawaau taan aniyuuh e ishi naheyihtamihiikut. Nanaahkuu chika ishi mamiyuutuutamuwaawaauch awenichii kaye wetaach chika miyu chischeyimaawaau Chishemanituu taan e iteyihtaakusit. 
COL.1.11	Nitutamuwaau Chishemanituu chechii ihtuutaataakw mitun tekash chechii maskuuhiikuyekw suuhkaatisiiwin, wiya kaa chisteyihtaakuniyich usuuhkaatisiiwinihch uhchi. Ekw maak che siipiiwesiyekw mikw taan che ishi nachishkamuwekwe. 
COL.1.12	Kaye maak e muuchicheyihtamekw che nanaaskumekw Uhtaawiimaau an kaa ihtuutaataakw chechii tepicheyihtaakusuwekw chechii ayaawekw aniyuu kaa itwet cheshtinaash che miyaat aniyuu kaa taapwehtamiyich waashtewinihch kaa ihtaayich. 
COL.1.13	Chichii wiihkuchihiikunuu taan aniyuuh kaa ishi tipeyimikuuhk wanitipiskusiiwiniyuu miiskuch aniyuu naashch kaa saachihaat Uukusisa uchimaawiniyuu ekw chechii tipeyimikuuhk. 
COL.1.14	Wesh wiya Christ uhchi chichii wepeyihtamaakunaanuu chimachihtwaawinuuh kaye Christ uhchi chichii aapihkunikunaanuu taan kaa ishi maahchikwaapihkaasuyihkw.
COL.1.15	Wiya Christ mwehch ekun e iteyihtaakusit taan e iteyihtaakusiyich Chishemanituuh aniyuuh ekaa kaa nuukusiyich. Christ eukw Chishemanituu Uniishtamuushaanh, an maauch niikaan e iteyihtaakusit e iteyihtaakuniyich misiwe chekwaayuu kaa ushihtaakanuyich. 
COL.1.16	Wesh Christ uhchi, Chishemanituu misiwe chekwaayuu kihchikiishikuhch kaye utah aschiihch kaa ihtakuniyich chii ushihtaau, aniyuu chekwaayuu kaa nuukuniyikwaau kaye aniyuuh ekaa kaa nuukuniyikwaau. Chii ushiheu kaye misiwe kaa waauchimaawiyich ahchaahkwah, kaye aniyuuh aweyuuh kaa uchimaawiyich, kaye misiwe kaa tipeyihchicheyich. Misiwe chekwaayuu Christ e ihtaat chii uhchi ushihtaakanuuyuu kaye maak wiya chii ushihtamuwaakanuu. 
COL.1.17	Eshkw ekaa chekwaayuu uhchi ihtakuniyich shaash chii ihtaau wiya Christ. Wiya chii wiyeyihtam taanite che ihtakuniyich misiwe chekwaayuu kaa ushihtaat. 
COL.1.18	Wiya niikaanishkam wiiyuu, eukunh uyuu umaamuuayimihaauh. Wiya maauch niishtam chii ihtaau Christ kaye wiya maauch niishtam kaa wanishkaanaakanuut nipuwinihch uhchi, kaye maak misiwe chekwaan taan e ishi ihtakuhch wiya maauch niikaan iteyihtaakusuu. 
COL.1.19	Wesh Chishemanituu chii naheyihtam tekash chechii piihchishkuwaat Jesus chechii nispitaakut. 
COL.1.20	Kaye maak chii iteyihtam aniyuu Ukusisa uhchi chechii ihtuutahk kaau wiya e ihtaat chechii ihtakuniyich misiwe chekwaayuu kaye kaau wiya e ihtaat chechii ihtaayich misiwe aweyuuh, wesh misiwe chekwaan kaye misiwe awen utah aschiihch kaye kihchikiishikuhch chii pahkaanihiisuumakan Chishemanituu uhchi e ihtaat. Aniyuu maak e chii pachishtinisuyich Ukusisa chechii nipahaakanuyich aashiteyaahtikuhch ekut kaa uhchi ihtuutahk Chishemanituu kaau chechii miyu wiicheutunaanuyich wiya ishi e ihtaat, kaau wiya e ihtaat chechii ihtakuniyich misiwe chekwaayuu kaye misiwe aweyuu utah aschiihch kaye kihchikiishikuhch.
COL.1.21	Eshkw ekaa uhchi taapweyimekw Christ chichii ayaawaapamaawaau Chishemanituu kaye chichii pikwaataawaau. An taan kaa ishi chii maayaatahch chimituneyihchikanawaahch kaye taan kaa ishi chii maayaatahch chipimaatisiiwinawaahch chichii uhkaateyimaawaau Chishemanituu. 
COL.1.22	Ekw maak anuhchiish wii, Chishemanituu chichii ihtuutaakuwaau chechii miyu wiichewekw. Aniyuu e chii nipiyich Jesus aashiteyaahtikuhch ekut kaa uhchi nihiipayihtaat chechii miyu wiichewekw ekw maak wiya e ihtaat chechii uhchishkuukaapuuhiitaakw e payehchisiyekw tekash ekaa mitun chekwaayuu ataameyihtaakusuwekw. 
COL.1.23	Chinituweyihtaakusinaawaau yaaitei chechii kanuweyihtamekw taan e ishi taapwehtamekw uu miywaachimuwin, wesh ekut uu wehchi cheshtinaachikaapuyekw. Ekaawii maak chika uhchi ishinaakusinaawaau chechii ati waanihtaayekw an aspeyimuwin kaa ayaayekw iskunaak kaa pehtamekw miywaachimuwin. Wesh shaash mistahii mishihte chii ituhtataakanuu. Kaye niya Paul niwiichihiiwen e papaamuhtataakanuuhch uu miywaachimuwin.
COL.1.24	Nimiyeyihten maak e nanehkaateyimuhiikuyaan chiyawaau uhchi, kaye niyaasihch nichiishihtaan aniyuu taan e ishi nuuhtepayiniyich Christ uwiisacheyihtamuwinihch, chechii wiichihiikwaau umaamuuayimihaauch, Christ wiiyuu. 
COL.1.25	Chishemanituu nichii itashumikw chechii atushkaamach aniyuu kaa taapweyimaayich Christ. Nichii miikw uyuu chechii itaapatisuuch chiyawaau chechii wiichihiitakuch. Nichii itashumikw maak tekash chechii chiishihtaauch misiwe taan kaa ishi miit chechii ishi waawiihtamaatakuch. 
COL.1.26	Uyuu maak kaa ishi miit chechii aayimuutamuch namui uhchi pachishtinam chechii chischeyihtaakunuyich anite pechi utaahch. Namui waawaach peyakw awen kaa ishpish chii pechi pimaatisiit utah aschiihch uhchi miyaakanuu chechii chischeyihtahk uyuu. Anuhchiish maak wii ekw pechishtinak chechii waawiihtamuwaakanuyich kaa taapwehtamiitwaauh. 
COL.1.27	Chishemanituu maak chii iteyihtamihiikuu chechii chischeyihtamiyich ekw utiiniimh aniyuu ekaa uhchi chischeyihtamihaat anite utaahch. Nuwach maak maamishkaateyihtaakuniyuu uyuu waa ishi chischeyihtamihaat misiwe aweyuu. An maak ekaa nihtaa kaa uhchi pechi chischeyihtaakunuuhch eukw Christ e piichishkaataakw chitehiiwaahch wesh ekut wehchi cheshtinaateyihtamihiikuyekw taapwe che utihtamekw misiwe taan e ishi miyu ayeskuushtamaataakw Chishemanituu. 
COL.1.28	Ekw maak misiwe awen e aayimuutamuwachiht Christ. Misiwe maak kachehtaaweyihtamuwin kaa ishi miikuuyaahch nitayaakwaamimaanaanich taan aniyuuh ekaa chipaa uhchi ihtuuch kaye suuhk niwii chischeyihtamihaanaanich taan aniyuuh chipaa ihtuuch. Uyuu maak e ihtuutuwachihtwaau eukw uyuu anite Chishemanituu ishi e ihtaayich chechii ituhtahiichihtwaau mitun e chiishi nihtaauchitwaau anite Christ ishi e ihtaayich. 
COL.1.29	Chechii ihtuutamaan maak uu nuuskawiin taan e ishpish suuhk atushcheyaan. Aniyuu suuhcheyihtaakusuwiniyuu e ishi miit Christ nuuhtaapachihuun. Mitun maak wesh nuukuniyuu aniyuu suuhcheyihtaakusuwiniyuu mekwaach anit e atushcheuch.
COL.2.1	Chinituweyimitinaawaau chechii chischeyihtamekw taan e ishpish suuhk aapatisiyaan aat e aayimihuyaan chiyawaau e wii wiichihiitakuch ekw maak anichii aniyuu ihtaawiniyuu Laodicea kaa ishinihkaateyich kaa ihtaatwaau ekw maak misiwe anichii kutakach eshkw ekaa kaa chischeyimitwaau. 
COL.2.2	Eukuu e ihtiyaan e pukuseyimuyaan chechii suuhchiteheyekw kaye maak chechii maamuupayihuyekw e saachihiituyekw. Chinitaweyimitinaawaau tekash chechii nisituhtamekw miywaachimuwin chechii shaweyimikuyekw e chischeyihtamekw e taapwemakahch. Tekash nisituhtamekwe ekut che uhchi chischeyimekw Jesus Christ, an ekaa wiiskaat uhchi chischeyimaakanuut anite utaahch. Chii ihtuutam maak ekw Chishemanituu chechii chischeyimahkw Christ. 
COL.2.3	Mikw Christ chimiikunuu taapwe chechii nisituhtamuhkw Chishemanituu uweyuuch kachehtaaweyihtamuwin kaye uweyuuch chischeyihtamuwin. 
COL.2.4	Chiwiihtamaatinaawaau uu ekaa awen chechii wiyeshimitaakw aat naashch e kaschihuutaakusit nitamukw e ishi waawiihtahk. 
COL.2.5	Muush chichischisiitutaatinaawaau aat ekaa ihtaayaan anit e ihtaayekw. Nisichiyesin kaye e waapahtamaan taan e ishpish suuhk iteyihtamekw maamuu e taapweyimekw Christ.
COL.2.6	Shaash e chii pachishteyimitisuuyekw Utipeyihchikeu Christ chechii tipeyimitaakw suuhk kata wii nisituunaakun taapwe e wiichewekw. 
COL.2.7	Pachishtinaahkw chechii ihtuutaataakw kuiskw chechii ishi pimaatisiiwekw kaye chechii miitaakw maskuusiiwiniyuu, muyaam mistikw nitaamihch aschiihch e ishi kutaaupayiyich utapiih chechii suuhchikaapuut ekun chipaa ishinaakusinaawaau. Ekun chipaa wii ishi suuhchikaapuunaawaau taan e ishi taapwehtamekw. Ekw maak wetaach muush che taapweyimekw mwehch kaa ishi chiskutamaakuyekw chechii ihtiyekw. Kaye maak muush chipaa nanaaskumaawaau.
COL.2.8	Ekaawii maak awen chika uhchi wiyeshimikuwaau aniyuu uhchi taan e ishi nitamukw chiskutamaachet, wesh aniyuu taan e ishi taapwehtahk naapeuh chii aashuu chiskutamaacheyuu. Anichii ahchaahkuch kaa waawiishuwetwaau taan che ishi pimaatisiinaanuyich utah aschiihch wiyawaau e ihtaatwaau uhchipayiniyuu. Namui Christ e ihtaayich uhchipayiniyuu. 
COL.2.9	Chishemanituu tekash chii nuukuhtaau Christ upimaatisiiwiniihch taan nihaau e iteyihtaakusit wiya Chishemanituu. 
COL.2.10	Chiyawaau maak chichii ihtuutaakunaawaau chechii mitunesiyekw Christ e wiichewekw. Wiya Christ misiwe tipeyihchewiniyuu kaye e niikaaneyihtaakuniyich suuhcheyihtaakusuwiniyuu utah aschiihch kaye chiishikuhch tipeyihtam.
COL.2.11	Ihtakuniyuu e ishi chischinuwaachishuutaakw Chishemanituu e nuushuushkuumekw Christ, namui wii aniyuu taan e ishi chischinuwaachishushutwaau Jewa iinuuch iteyihtaakuniyuu uyuu. Aniyuu Christ e chii aapihkunitaakw taan e ishi suuhchimaahchikwaapihkaatikuyekw e wii machituutamekw e chischinuwaachishukuyekw ishinaakuniyuu taan kaa ishi chischinuwaachishuutaakw Chishemanituu. 
COL.2.12	Kaye maak kaa siikahaahtaakuyekw mwehch e chii asich nahiihkaakuyekw Christ kaa nahiihkuwaakanuut ishinaakun. Ekw maak an e taapwehtamuwekw Chishemanituu umaskuusiiwin mwehch kaye chiyawaau e chii wanishkaanikuyekw kaa wanishkaanaakanuut nipuwinihch ishinaakun. Eukw aniyuu maskuusiiwiniyuu Chishemanituu kaa aapachihtaat kaa wanishkaanaat Christ nipuwinihch uhchi.
COL.2.13	Chimachihtwaawinawaauh chichii ihtuutaakunaawaau muyaam e nipiyekw chechii ishinaakusiyekw Chishemanituu ishi e ihtaat, kaye maak eshkw namui kuuhchi ihtuutaakuwaau Chishemanituu chechii utawaashiimitutaataakw taan kaa ihtuutamaataakw Christ uhchi. Anuhchiish maak chichii miikuwaau Chishemanituu e uskaayich pimaatisiiwiniyuu mwehch kaa ishi wanishkaanaat Christ nipuwinihch uhchi. Tekash chichii wepeyihtamaakunuu Chishemanituu chimachihtwaawinuuh. 
COL.2.14	Tekash maak chii kaasiisinaham Chishemanituu taan kaa ishi masinaateyich e chii ishi machituutamuwaauhkupane wiishuwewinh e chii piikunamuhkw. Anite utaahch chichii maahtakushkaakunaanuu uu e chii ishi machituutamuhkw, mikw maak Chishemanituu tekash chichii wepeyihtamaakunuu chimachihtwaawinuuh. Iskutak kaa nipistamaatahkw Christ muyaam e chiistaaskuhahk Christ utaashiteyaahtikumiihch ekun kaa ihtuutahk Chishemanituu chimachihtwaawinuuh. 
COL.2.15	Aniyuu aashiteyaahtikuhch kaa nipit Christ ekut tekash kaa tepihaat misiwe aniyuuh suuhcheyihtaakusuwiniyuu kaye tipeyihchichewiniyuu kaa ayaayich. Kaye misiwe aniyuuh ahchaahkuu suuhcheyihtaakusuwiniyuu kaa ayaayich kaye aniyuu kaa nishkuushtaakut. Misiwe aweyuuh chii waapahtiyeu mitun e tepihaat aniyuuh.
COL.2.16	Ekaawii uhchi nituhtuu awen e wii wiihtamaask chekwaayuu chechii miichuut maak chekwaayuu chechii minihkweut e itwet eukw uyuu che naheyihtamihiikuyich Chishemanituu. Ekaawii uhchi nituhtawaahkuch awenichii e itwetwaau yaaitei chechii nanaakatuweyihtamuwekw aniyuu nanaahkuu e chiishikaakwaauh anit kaa chii makushaanuuhch, kaye anit eshikum piisimh kaa chii miywaataakanuuhch e uschisiit tipischipiisim. Ekaawii nituhtawaahkuch anichii memehch kaa itashumitaakuch e Jewa ayimiheuchiishikaayich. 
COL.2.17	Mwehch mikw e takaashtehtihch an taan eshkw che ispayihch anite niishtamihch ishinaakunh uyuuh. Shaash maak chii takushin an chihchiwe e iteyihtaakusit awen, eukw Jesus. 
COL.2.18	Ekaawii chika uhchi pachishtinaawaauch anichii awenichii ayaahch kaa ihtitwaau e tipihteyimisutwaau kaye enchilh kaa nuuchiishtuwaatwaau chechii pisiiwiitaakuch e wii ayaayekw chikaaniyuwinawaau. Euk uchii naashch taapwe piichishkweuhiikuuch taan e ishi waapahtahkwaau waapahtiiwewinh. Namui maak aapateyihtaakuniyuu aniyuu taan e ishi aayimuutahkwaau, wesh mikw e ishi maamituneyihtaakanuyich utah aschiihch ekun pishikw e ishi maamituneyihtahkwaau. 
COL.2.19	Namui ekw aapateyimeuch Christ, aniyuuh naakaanishkuwaayich misiwe umaamuuayimihaauh. Christ maskuheu umaamuuayimihaauh kaye maak aniyuu misiwe e aapachihaat chechii maamuu wiicheutuyich, wetaach ati mihchetiyuuh, Chishemanituuh e ihtuutaakuyich chechii ati mihchetiyich.
COL.2.20	Christ kaa nipit mwehch kaye chiyawaau e chii nipiyekw ishinaakun. Namui maak ekw chitipeyimikuwaauch anichii ahchaahkuch kaa waawiishuwetwaau taan che ishi pimaatisiinaanuyich utah aschiihch. Chekwaan maak wehchi ishi pimaatisiyekw mwehch eshkw e tipeyimikuyekw uu aschii. 
COL.2.21	Chekwaan wehchi naashch aapatihtamekw aschiiyuu wiishuwewinh aniyuuh kaa wiishumikuyekw chekw miichim ekaa chechii kuchishtamekw kaye chekw miichim ekaa mechim chechii taahtinamekw. 
COL.2.22	Chichii miikunaanuu miichim chechii miichinaanuuhch. Namui maak chineush miywaau miichim. Misiwe uyuuh chistahamaachewinh naapeu uyuu kaa ishi chistahamaachet kaye ekun e ishi chiskutamaachet. 
COL.2.23	Mwehch chipaa kachehtaaweyihtaakunh ekun e iteyihtaakuhkwaauh uyuuh chiskutamaachewinh. Ekut anit waahtamaakuyihkw taan chipaa ihtinaanuu e nuuchiishtuuhkw awen. Kaye chiwiihtamaakunaanuu taan che ihtiihkw chechii iteyimikawiihkwaau awenich e tipihteyimisuyihkw. Kaye maak chiwiihtamaakunaanuu ekaa chechii manaachihtaayihkw chiiyuunuuh. Mikw maak namui mitun chiwiichihiikunaanuu uyuuh chiskutamaachewinh chechii nakaahukuyihkw e wii machituutamuhkw.
COL.3.1	Chichischeyihtenaawaau kaa wanishkaanaat Chishemanituu Christ nipuwinihch uhchi mwehch kaye chiyawaau e chii wanishkaanikuyekw ekun e ishinaakuhch. Ekw maak muush chipaa naanitaweyihtenaawaau aniyuuh chekwaayuuh ishpimihch kaa ihtakuhkwaauh, anite e apit Christ Chishemanituuh unihiiwiniihch. 
COL.3.2	Muush maamituneyihtamihiikuukw anihii chekwaayuuh ishpimihch kaa ihtakuhkwaauh namui wii aniyuuh chekwaayuuh utah aschiihch kaa ihtakuhkwaauh. 
COL.3.3	Wesh taapaa ekw ihtakun aniyene kaa chii ishi pimaatisiyekw. Kaachisteuh chihchiwe chipimaatisiiwinawaauh anite Chishemanituu e ihtaat e wiichichewekw Christ. 
COL.3.4	Christ e wiichewekw chihchiwe pimaatisiiwin chitayaanaawaau. Kaau maak takushihke utah aschiihch ekut kaye chiyawaau che asich nuukuhiikuyekw kaye che asich chisteyihtaakuhiikuyekw chisteyihtaakuhaakanuute.
COL.3.5	Wanaachihtaakw machaatisiiwin taan e ishi ihtakuhch chipimaatisiiwiniwaahch. Wanaachihtaakw wiinisuu pimaatisiiwin, wiinisuu maamituneyihtamuwin, machi nituweyihtamuwin, ekw maak an e mushteneyihtamekw chechii weyuuch ayaayekw chekwaan utah aschiihch. An awen muush kaa mushteneyihtahk chechii weyuuch ayaat chekwaayuuh mwehch e umanituuhkaanamit aniyuu chekwaayuuh ishinaakuniyuu. 
COL.3.6	Uyuu e ishi pimaatisiitwaau awenichii naashch taapwe chishuwaaheuch Chishemanituuh. Chika waweshihiikuuch maak. 
COL.3.7	Ekun maak kaa ishi pimaatisiyekw anite utaahch eshkw e chii tipeyimikuyekw machi mushteneyihtamuwin. 
COL.3.8	Ekw maak anuhchiish chipaa wepinenaawaau uu itaatisiiwin. Puuniikw e chishuwaasiyekw kaye ekun ishpish aahkuyuwesikw kaye ekun ishpish maayaatisiikw. Ekun ekw ishpish paashtaamukw kaye puuniikw e machayimiyekw. 
COL.3.9	Ekaawii chika uhchi nanatayimitunaawaau wesh chichii wepinenaawaau weskach kaa itaatisiyekw kaye taan kaa chii ihtiyekw, 
COL.3.10	kaye maak tekash aahchiiuh ekw chit ishi pimaatisiinaawaau. Wetaach ati uschinaakun chimituneyihchikanawaauh chechii nispituwekw Chishemanituu an kaa ushihiitaakw. 
COL.3.11	Ekw maak namui aapateyihtaakun taan e itiskaanesit awen, Jewa itiskaanesikwe maak ekaa Jewa itiskaanesikwe. Kaye namui aapateyihtaakuniyuu taanite wehchiit awen, taan kaa ishi chiskutamuwaakanuut kaye taan e ishi kanawaapamikut aweyuu. Namui aapatanh uyuuh. Christ e ayaawaat awen upimaatisiiwinihch eukw chihchiwe e iteyihtaakuhch. Misiwe aweyuuh e ishinaakusiyich piihchishkuweu.
COL.3.12	Chiyawaau Chishemanituu kaa wiyaapamitaakw kaa payehchisiyich utiiniimh kaye kaa saachihaat, chishewaatisiikw, chistimaacheyimaahkuhch awenichii, tipihteyimisukw, yuuspaatisiikw kaye siipiiwesiikw. 
COL.3.13	Siipiiwesiistaatukw. Wepeyihtamaatukw tahtwaau e wanituutaakuyekw. Chinituweyihtaakusinaawaau chechii wepeyihtamaatuyekw mwehch Utipeyihchikeu kaa ishi wepeyihtamaataakw. 
COL.3.14	Maau maauch chihchiwe e iteyihtaakuhch eukw chechii saachihiituyekw. Saachihiituyekwe misiwe chika miyu wiicheutunaawaau. 
COL.3.15	Pachishtinamuhkw an chiyaameyihtamuwin Christ kaa miitaakw chechii ihtuutaakuyekw chechii wiyeyihtamekw taan chipaa ati ihtinaawaau. Wesh Chishemanituu maamuu chichii wiyeyimikuwaau peyakw miyu chechii ishinaakusiyekw chiyaameyihtamuwinihch e ishi pimaatisiyekw. Nanaaskumaahkw maak Chishemanituu. 
COL.3.16	Muush maamituneyihtamihiikuwaahkw misiwe kaa ishi aayimuutamaataakw Christ, chitehiiwaahch e kanuweyihtamuwekw. Suuhk wii kachehtaaweyihtamukw e chiskutamaatuyekw kaye e kacheschimituyekw. Chitehiiwaahch uhchi nikamuushtuwaahkw Chishemanituu. Nanaaskumaahkw e nikamuushtuwekw ayimiheu nikamuwinh, David unikamuwinh ekw maak taan e ishi miitaakw kaa payehchisiit ahchaahkw nikamuwinh. 
COL.3.17	Misiwe chekwaan e ihtuutamekw kaye taan e itweyekw, Utipeyihchikeu Jesus utishinihkaasuwinihch chipaa ishi ihtuutenaawaau e nanaaskumekw Chishemanituu Kuuhtaawinuu wiya Jesus uhchi.
COL.3.18	Chiyawaau iskweutikw kaa niipuuyekw nanihiihtuwaahkuch chinaapemuwaauch. Eukw uu chipaa ihtinaawaau e nuushuushkuwekw Utipeyihchikeu.
COL.3.19	Chiyawaau kaye naapeutikw kaa niipuuyekw saachihaahkuch chiichiskeuwaauch. Ekaawii machituutuwaahkuch.
COL.3.20	Awaashitikw, muush chipaa nanihiihtuwaawaauch chiniichihiikuwaauch taan e ititaakuch. Chika naniheyihtamihaawaau Utipeyihchikeu uu ihtiyekwe.
COL.3.21	Chiyawaau uhtaawiimaautikw, ekaawii kachishuwaahaahkuch chitawaashiimuwaauch. Wesh chek chika niihteyihtamuch uyuu ihtuutawekwenich.
COL.3.22	Chiyawaau aapachihaakanitikw muush nanihiihtuwaahkuch kuuchimaamuwaauch taan e ititaakuch. Ekaawii mikw e naanaakachihiitaakuch chika uhchi nanihiihtuwaawaauch e wii naniheyihtamihekuch. Kwaast e ihtiyekw chipaa miyu atushkuwaawaauch e chisteyimekw Utipeyihchikeu. 
COL.3.23	Kwaast chipaa aapatisiihkahtenaawaau chekwaan e aapatisiihkahtamekw, mwehch Utipeyihchikeu e atushkuwekw chipaa ihtinaawaau, namui mikw naapeu e atushkuwekw. 
COL.3.24	Wesh Utipeyihchikeu Christ eukw chihchiwe kuuchimaamuwaau. Chischisikw maak Utipeyihchikeu che miitaakw tipahamaakusiiwiniyuu aniyuu kenaweyihtahk cheshtinaash che miyaat aniyuu kaa atushkaakut. 
COL.3.25	An awen ekaa maamuyaam kaa ihtit chika ihtakuniyuu taan che ishi taapishtuwaakanuut. Wesh misiwe awen chika waweshihaakanuu taan e ishi nituweyihtaakuniyich chechii ishi waweshihaakanuut.
COL.4.1	Chiyawaau kaa uchimaawiyekw misiwe taapituu ishi kanawaapamaahkuch chitaapachihaakanuwaauch taan e ihtuutawekuch kaye kuiskw ihtuutuwaahkuch. Chischisikw kaye chiyawaau e ihtaat awen kihchikiishikuhch wechimaamiyekw.
COL.4.2	Tasine ayimihaahkw. E ayimihaayekw maak suuhk wii piyekascheyihtamukw kaye nanaaskumaahkw Chishemanituu. 
COL.4.3	Kaye niyaan ayimiheshtamuunaan Chishemanituu chechii taupayihtwaakuyaahch chechii waawiihtamaahch miywaachimuwin anit yaayimuumaakanuut Christ, an ekaa uhchi chischeyimaakanuut anite utaahch. Ekun wehchi chipahukuyaan anuhchiish, uu e chii ishi waawiihtamaan. 
COL.4.4	Ayimiheshtamuukw chechii piyekaschihtaakusiyaan e waawiihtamaan miywaachimuwin wesh ekun nipaa ihtin. 
COL.4.5	Suuhk wii kachehtaaweyihtamukw taan e ishi pimaatisiyekw mekwesiinuu anite anichii ekaa kaa taapwehtahkwaau e pimaatisiyekw. Muush utinamaasukw taanit teupayihch maanh chechii ayimihekuch anichii ekaa kaa taapwehtahkwaau. 
COL.4.6	Muush chipaa miyuuhtaakusinaawaau kaye chipaa iipwaahkaahtaakusinaawaau e ayimiyekw ekw maak che chischeyihtamekw taan che ishi nishkweushihekw awen e wii naanituu kachesteyihtahkw taan e ishi taapwehtamuwekw.
COL.4.7	Chiichishaanuu Tychicus naashch kaa saachihachiht kaye muush kuiskw kaa ihtit ayimiheu aapachihaakan niwiichi aapatisiimakunaan e atushkaamachiht Utipeyihchikeu. Wiya chika tipaachimushtaakuwaau taan e ihtuuchiht. 
COL.4.8	Eukw wehchi itishahuukw chechii wiihtamaataakw taan e ihtuuchiht anit ekaa che uhchi niihteyihtamekw e maamituneyimiyaahch. 
COL.4.9	Onesimus kaa ishinihkaasuyich chika wiicheukuu. Eukuu chiichishaanuu kuiskw kaa ihtit kaye kaa saachihachiht anite e ihtaawekw kaa uhchiit. Misiwe chika wiihtamaakuwaauch taan e ihtinaanuyich ute.
COL.4.10	Aristarchus kaye wiya chipahwaakanuu utah kaa chipahukuch. Chiwaachiyemikuwaau kaye wiya. Kaye maak Mark chiwaachiyemikuwaau. Barnabas uyuuh wiichiiniihkaawin. Shaash chichii wiihtamaakunaawaau che miyuhkuwekw Mark utihtitaakwe. 
COL.4.11	Joshua kaye wiya chiwaachiyemikuwaau. Justus wesin eyuu ishinihkaataakanuu uu. Uchii e nishtitwaau eukunich mikw uchii Jewa iinuuch e taapwehtahkwaau waachaapatisiimitwaau Chishemanituuh e atushkaamach. Mistahiih nichii pechi kaachiichihiikuch.
COL.4.12	Miin kutak awen e ihtaayekw e uhchiit chiwaachiyemikuwaau eukw uu Epaphras. Kaye wiya atushkuweu Christ Jesus. Muush suuhk chitayimiheshtamaakuwaau e nitutamuwaat Chishemanituuh chechii yaaichikaapuuhiitaakw tekash e nanihiihtamuwekw utiteyihtamuwiniyuu mwehch e ihtitwaau anichii kaa chiishi nihtaauchitwaau kaye tekash kaa taapweyimaatwaau Jesus. 
COL.4.13	Niya tipiiwe nika chii tipaachimuwaan e ishpish mista aapatisit chiyawaau e wii wiichihiitaakw ekw maak aniyuuh aweyuuh Laodicea ekw maak Hierapolis kaa ishinihkaateyikwaauh ihtaawinh kaa ihtaayitwaauh. 
COL.4.14	Luke naashch kaa saachihiik kaa nituhkuiinaapatisit ekw maak Demas chiwaachiyemikuwaauch kaye wiyawaau.
COL.4.15	Wiihtamuwaahkuch e waachiyemakwaau chiichishaanuuch Laodicea kaa ishinihkaateyich ihtaawiniyuu kaa ihtaatwaau. Nympha kaye waachiyemaahkw ekw maak anichii umaamuuayimihaauch Nympha wiichiihch kaa ayimihaatwaau maanh. 
COL.4.16	Iskutak chii ayimihtaayekwe uu masinahiikan yaaitei che ayimihtuwekuch anichii umaamuuayimihaauch anite Laodicea kaa ishinihkaateyich kaa ihtaatwaau. Yaaitei kaye che ayimihtaayekw an masinahiikan che petwaakuyekw anichii Laodicea kaa ihtaatwaau umaamuuayimihaauch. 
COL.4.17	Kaye maak che itekw Archipus chechii chiishihtaat aniyuu kaa miyaakanuut che ishi atushkuwaat Utipeyihchikeuh.
COL.4.18	Niya tipiiwe Paul ekw masinahiicheyaan uu e waachiyemitakuch. Ekaawii wanichischisikw chipahutuukamikuhch e ihtaayaan. Nitayimihaan Chishemanituu chechii chishewaatutaataakw.
1TH.1.1	Niyaan Paul, Silas, ekw maak Timothy, chimasinahamaatinaan chiyawaau umaamuuayimihaauch anite Thessalonica kaa ihtaayekw Chishemanituu Uhtaawiimaau ekw maak Utipeyihchikeu Jesus Christ kaa tipiweusiitutaataakw. Chitayimiheshtamaatinaan Chishemanituu chechii chishewaach miyutuutaataakw kaye chechii miitaakw chiyaameyihtamuwiniyuu.
1TH.1.2	Muush nanaaskumaanaan Chishemanituu misiwe chiyawaau uhchi kaye muush chichischisiitutaatinaan tahtwaau e ayimihiichiht Chishemanituu. 
1TH.1.3	Nichischisinaan e ayimihiichiht Chishemanituu taan e ishi miyu atushkaatuyekw e taapweyimekw Utipeyihchikeu. Nichischisinaan taan e ishi miywaapatisiyekw e saachihekw Jesus. Nichischisinaan kaye taan e ishi suuhchikaapuuyekw e aspeyimututawekw Chitipeyihchikeminuu Jesus Christ.
1TH.1.4	Chiyawaau niichishaanaanich, nichischeyihtenaan Chishemanituu e saachihiitaakw kaye e chii wiyaapamitaakw wii chechii ayaautaakw. 
1TH.1.5	Iskutak kaa waawiihtamaataahch miywaachimuwin namui mikw nuuhchi ayiminaan maak eyuu chichii waapahtenaawaau suuhkaatisiiwin Kaa payehchisiit Ahchaahkw uhchi. Kaye maak eukw an kaa ihtuutaataakw tekash chechii taapwehtamekw e taapwemakahch taan kaa ishi wiihtamaataahch. Chichii chischeyiminaan taan kaa itaatisiyaahch anit e ihtaayekw kaa ihtaayaahch anit e chii uhchi wii wiichihiitaahch. 
1TH.1.6	Taan kaa ishi waapamiyaahch e itaatisiyaahch ekun kaye chiyawaau kaa ati itaatisiyekw. Ekw maak eyuu Utipeyihchikeu kaa ati naspituwekw. Aat maak naashch e chii nanehkaachihiikuyekw yaapach chichii ihtuutaakuwaau Kaa payehchisiit Ahchaahkw chechii muuchicheyihtamekw e utinamaasuyekw miywaachimuwin.
1TH.1.7	Ekw maak taan kaa ishi pimaatisiyekw misiwe anichii kaa taapwehtahkwaau anite Macedonia ekw maak Achaia kaa uhchiitwaau chichii chischinuwaapamikuwaauch taan e itaatisiiwekw. 
1TH.1.8	An maak kaa waawiihtamekw Utipeyihchikeu umiywaachimuwin namui mikw anite Macedonia ekw maak Achaia chuuhchi pehtaakuhtaanaawaau mishihte chii pehtaakun e taapeyimekw Chishemanituu. Namui maak nituweyihtaakun chechii aayimuutamuchihtwaau awenichii wesh shaash chischeyihtamuuch. 
1TH.1.9	Taanite mikw kaa ati ituhteyaahch aayimuutamuch awenichii e chii pehtahkwaau taan kaa ishi miyukuuyaahch chiyawaau Thessalonica kaa uhchiyekw kaa nituwaapamitaahch. Aayimuutamuch kaye taan kaa ishi puuniiwekw e nuuchiishtuwekw manituuhkaanh chechii chihchi nanihiihtuumekw kaye chechii atushkuumekw aniyuuh taapwe Cheshemanituyich kaye taapwe pemaatisiyich, 
1TH.1.10	eyuu maak e ashuwaapamekw Chishemanituuh Ukusiyuuh miin kaau chechii takushiniyich kihchikiishikuhch uhchi. Eukw uyuuh Ukusisa kaa wanishkaanaat nipuwinihch uhchi. Eukw maak uu Jesus kaa pimaachihiitahkw ekaa chechii waweshihiikuuhkw Chishemanituuh wiyaaskunicheu chiishikaayiche.
1TH.2.1	Niichishaanitikw, chiyawaau niyaanitam chichischeyihtenaawaau ekaa sheshkwaaht uhchi ituhtewaahchipane anite e ihtaayekw. 
1TH.2.2	Chichischeyihtenaawaau taan kaa ishi nanehkaachihiikuyaahch kaye taan kaa ishi maayeyimikuyaahch anite Philippi kaa ishinihkaatech ihtaawin iskutak che takushiniyaahch anit e ihtaayekw. Yaapach maak nichii ihtuutaakunaan Chishemanituu ekaa chechii kushtaachuwachiht e waawiihtamuwachiht aniyuu miywaachimuwiniyuu wiya kaa miitahkw aat e chii ihtaatwaau awenichii anit e ihtaayekw suuhk e chii kuchihtaatwaau chechii chipihchihiyimihtwaau.
1TH.2.3	Iskutak kaa wii cheshtinaachimitaahch taan e ishi taapwemakahch miywaachimuwin namui chuuhchi nanatayimitinaan. Namui nitamukw nuuhchi aihtinaan kaye namui chuuhchi wii wiyeshihiitinaan anit chechii uhchi taapwehtamekw miywaachimuwin. 
1TH.2.4	Teyakuch muush mikw taan e ishi nituweyimiyimiht Chishemanituu chechii ishi waawiihtamuchiht ekun e ishi waawiihtamaahch, wesh wiya nichii iteyimikunaan e taapweucheyihtaakusiyaahch chechii aapatisiihkahtamuchiht miywaachimuwiniyuu. Ekw maak wiyaawiihtamaahch namui wii naapeu e wii naheyihtamihiichiht, Chishemanituu eukw chechii naheyihtamihiichiht wesh wiya chinituu chischeyimikunuu taan e ihtuuhkw. 
1TH.2.5	Sehchei chichii ayimihiitinaan ekaa uhchi nituweyihtamaataahch chekwaan. Chiyawaau niyaanitam chichischeyihtenaawaau uu. Chishemanituu chischeyihtam e taapweyaahch uu kaa itweyaahch. 
1TH.2.6	Taapaa nuuhchi naanituuweyihtenaan naashch chihchiwe chechii iteyimiyaahch maak kutakach awenichii naashch chihchiwe chechii iteyimiyamihtwaau. Aat e chii ihtakuhch ekaa wiyesh chipaa uhchi ishinaakun pukuseyimitaach chekwaan apastalach e itaapatisiyaahch, 
1TH.2.7	chichii wii manaachihiitinaan mwehch e ishi manaachihaat ukaawiimaau utawaashiim. 
1TH.2.8	An maak naashch e saachihiitaahch shaash nichii ayeskuweyimunaan namui mikw chechii waawiihtamaataahch miywaachimuwin. Nichii pachishteyihtamihiikunaan kaye nipimaatisiiwinaanh chechii wiichihiitaahch kaa ishpish chii saachihiitaahch.
1TH.2.9	Niichishaanitikw, cheshtinaash chichischisinaawaache taan kaa ishpish mistaapatisiyaahch anit e ihtaayekw. Nichii aapatisinaan e chiishikaach kaye e tipiskaach niyaan chechii pimipayihiisuyaahch ekaa chechii kusikushkaakuyekw e iteyihtamekw chechii pechi pimipayihiyaahch mekwaach e waawiihtamaataahch Chishemanituu umiywaachimuwin.
1TH.2.10	Chishemanituu chischeyihtam kaye maak chiyawaau chichischeyihtenaawaau taan kaa ishi chii payehchi pimaatisiyaahch, taan kaa ishi chii kuiskutaatisiyaahch kaye ekaa uhchi ihtakuhch chechii aataameyihtaakusiyaahch chechii machipimaatisiyaahch mekwaach anit chiyawaau kaa taapwehtamekw miywaachimuwin e ihtaayekw kaa ihtaayaahch. 
1TH.2.11	Chichischeyihtenaawaau taan kaa ishi waawiichihiitaahch muyaam uhtaawiimaau e ishi waawiichihaat utawaashiim. 
1TH.2.12	Suuhk chichii aashihchimitinaan. Chichii kaachiichihiitinaan kaye chichii siihchimitinaan chechii ishi pimaatisiyekw taan e ishi naheyihtamihiikut Chishemanituu e ishi pimaatisiinaanuyich. Wesh wiya Chishemanituu chiwiishaamikuwaau chechii wiichihiiweyekw anite kaa chisteyihtaakuniyich uchisheuchimaawinihch.
1TH.2.13	Mwaau miin wehchi muush nanaaskumachiht Chishemanituu. Iskutak kaa pechi waawiihtamaataahch taan kaa ishi miikuyaahch Chishemanituu chechii ishi waawiihtamaahch yaakwaau chichii nituhtenaawaau kaye maak chichii taapwehtenaawaau. Namui wii naapeu utayimuwin chuuhchi iteyihtenaawaau maak Chishemanituu utayimuwin. Taapwe maak Chishemanituu uyuu utayimuwin. Ihtakun maak e ishi aapatisiimakahch chipimaatisiiwiniwaahch an kaa ishi waawiihtamaataahch.
1TH.2.14	Niichishaanitikw, ekun mwehch kaa ispayiyekw taan kaa ispayiyich Chishemanituu utiiniim anite Judea kaa ishinihkaateyich aschiiyuu kaa ihtaayich, anichii Christ kaa wii chischinuwaapamaatwaau. Ekun mwehch kaa ishi nanehkaateyimuhiitaakuch tipiiwe chitiiniimuwaauch taan kaa ishi nanehkaateyimuhiikutwaau utiiniimuwaauh kaye wiyawaau anichii Jewa kaa itiskaanesitwaau. 
1TH.2.15	Anichii Jewa kaa itiskaanesitwaau eukw anichii kaa nipahaatwaau Utipeyihchikeu Jesus ekw maak aniyuuh uchischiwehiichesuuh. Kaye niyaan maak nichii nanehkachihiikunaanich. Naashch taapwe namui naheyimikuuch Chishemanituuh. Kaye maak misiwe aweyuuh uhkaateuch. 
1TH.2.16	Waawaach nichii wii chipihchihiikunaanich e waawiihtamuumichiht aniyuuh ekaa Jewa kaa itiskaanesiyich aniyuu miywaachimuwiniyuu che pimaachihiikuyich. Ekut wehchi tepipayihtaatwaau taan muush kaa ishi pechi wanituutahkwaau. Ekw maak wetihchipayiyich chechii chishuwaahaatwaau kaye chechii waweshihiikutwaau Chishemanituuh.
1TH.2.17	Niyaan maak wii, niichishaanitikw, iskutak weipishchiish kaa iichetishahukuyaahch anit e ihtaayekw naashch taapwe chichii chischisiitutaatinaan kaye suuhk nichii kuchihtaanaan miin chechii pechi nituwaapamitaahch. Wesh mikw muhch nichii iichenikunaan anit e ihtaayekw. 
1TH.2.18	Miin chichii wii nituwaapamitinaan. Niya Paul mihchetwaau nichii kuchihtaan chechii nituwaapamitaahch anite e ihtaayekw, mikw maak muush nichii nakaahukunaan machimanituu. 
1TH.2.19	Naashch maak miin chichii wii waapamitinaawaau wesh chiyawaau e ihtaayekw uhchipayuu chechii ayaayaahch aspeyimuwin. Chiyawaau e ihtaayekw uhchipayuu wehchi muuchicheyihtamaahch. Kaye maak chiyawaau e ihtaayekw uhchipayuu naashch chechii cheshtinaateyimuyaahch chechii aayimuutamaahch taan kaa ishi pechi miywaapatisiyaahch iskutak takushihke Chitipeyihchikeminuu Jesus. 
1TH.2.20	Taapwe kiipaa chimaamihchihiinaan kaye chiyawaau chitihtuutuunaan wehchi muuchicheyihtamaahch.
1TH.3.1	Ekw maak iskutak ekaa uhchii ihtiyiaahch ekaa chechii waapamitaahch ekw kaa wiyeyihtamaahch utah Athens chechii ihtaayaahch 
1TH.3.2	ekw Timothy kaa itishahuchiht anite e ihtaawekw. Uu chiichishaanuu niwiichi aapatisiimakunaan Chishemanituuh e atushkaamachiht kaye wiya e waawiihtahk miywaachimuwiniyuu e tipaachimaakanuyich Christ. Nichii itishahwaanaan chechii wiichihiitaakw etituu chechii suuhchikaapuwekw taan e ishi taapweyimekw Christ 
1TH.3.3	ekaa waach peyakw e tashiyekw chechii chiiwekaapuuyekw an e nanehkaachihiikuyekw Christ uhchi. Chiyawaau niyaanitam chichischeyihtenaawaau ekun kaye kaa ishi wiyeyihtahk Chishemanituu, chechii nanehkaachihiikuuhkw e nuushuushkuumahkw Jesus. 
1TH.3.4	Wesh eshkw anit e ihtaayekw e chii ihtaayaahch shaash niyaakan chichii wiihtamaatinaan che utihchipayihch e nanehkaachihiikuyikw. Ekun maak mwehch taapwe kaa ispayihch mwehch e ishi chischeyihtamekw ekw. 
1TH.3.5	Eukw maak aniyuu wehchi yaaitei chii itishahuukw Timothy anite e ihtaawekw. Iskutak ekaa kaa chii ihtiyaan ekaa chischeyimitakuch taan e ispayiyekw ekw kaa itishahuuk Timothy anite e ihtaawekw chechii nituu chischeyimitaahch taan e ispayiwekwe e taapweyimekw Christ. Nichii sechisin chechii ihtuutaataakw machimanituu chechii puuniiwekw e taapwehtamuwekw sheshkwaaht chechii ishinaakuhch taan kaa ishi atushkuwachiht Utipeyihchikeu anite e ihtaayekw.
1TH.3.6	Ekw maak e chii pechi takushihk Timothy anite e ihtaawekw e uhtuhtet kaye maak e chii miyu aayimuutamuyimiht chitaapwehtamuwinawaayuu kaye chisaachihiiwewinawaayuu, eyuu nichii wiihtamaakunaan muush e miyu chischisitutawiyaahch kaye naashch e wii waapamiyaahch mwehch niyaan waa ishpish wii waapamitaahch. 
1TH.3.7	Ekw maak an mekwaach e mukushkaateyihtamipayaahch kaye e nanehkaateyimuyaahch nichii uhpinikuwaanaan nipimaatisiiwinaahch uyuu kaa itaachimitaakw. Naashch nikaachiichihiikunaan e pehtamaahch taan e ishi taapweyimekw Christ. 
1TH.3.8	Ekw maak mwehch e uschihiikuyaahch nipimaatisiiwinaahch nititeyihtenaan e chischeyimitaahch eshkw yaapach e suuhchikaapuuyekw e wiichewekw Utipeyihchikeu. 
1TH.3.9	Taanite maak chechii uhchi tep nanaaskumachiht Chishemanituu chiyawaau uhchi an e ishpish naashch miyeyihtamihiyaahch iskutak e ayimihiichiht Chishemanituu. 
1TH.3.10	Kanawaach nitutamuwaanaan Chishemanituu chechii waapamitaahch miin chechii ihtaayaahch anit e ihtaayekw ekw maak chechii wiichihiitaach taan eshkw e ishi nuuhtepayiyekw taapwe chechii taapweyimekw Christ taan chipaa ishi taapweyimaawaau.
1TH.3.11	Eukw maak uu e ishi ayimiheshtamaataahch, nitutamuwaanaan Chishemanituu Kuuhtaawiinuu ekw maak Utipeyihchikeu Jesus chechii nihiipayihtaatwaau miin chechii nituwaapamitaahch. 
1TH.3.12	Nitutamuwaanaan Utipeyihchikeu chechii ihtuutaataakw wetaach chechii saachihiituwekw kaye kutak aweyuuh wetaach chechii saachihiimekw, chechii ati ishpish saachihiituyekw kaye chechii ati ishpish saachihekuch kutakach awenichii muyaam niyaan e ishpish saachihiitaahch. 
1TH.3.13	Ekut che uhchi maskuuhiitaakw ekw maak kuiskw che ishi pimaatisiyekw kaye che payehchi pimaatisiyekw iskutak uhchishkuukaapuushtawekwe Chishemanituu Kuuhtaawiinuu takushihke Utipeyihchikeu Jesus Christ e pechi wiichewaat misiwe aniyuuh kaa taapwehtamiitwaauh.
1TH.4.1	Maahchishtai maak niichishaanitikw, chichii chiskutamaatinaan taan chipaa ishi pimaatisiinaawaau chechii naheyihtamihekw Chishemanituu. Eukw maak taapwe e ishi pimaatisiyekw. Chipukuseyimitinaan maak kaye chisiihchimitinaan suuhk etituu uu chechii ihtiyekw e nuushuushkuwekw kaye chiyawaau Utipeyihchikeu Jesus. 
1TH.4.2	Wesh chichischeyihtenaawaau taan kaa itashumitaahch che ishi pimaatisiyekw, Utipeyihchikeu Jesus Christ e chii wiihtamaakuyaahch taan che ititaahch. 
1TH.4.3	Wesh Chishemanituu aniyuu utiteyihtamuwin chechii payehchisiiwekw kaye ekaa mitun wiinisuwaatisiwin chechii ihtakuhch chipimaatisiiwiniwaahch. 
1TH.4.4	Misiwe naapeu chipaa nuukuniyuu e chisteyimaat wiichiskweu kaye maak chipaa naheyihtamihiikuyuuh Chishemanituuh taan e itaatisiishtuwaat wiichishkweuh. 
1TH.4.5	Anichii ekaa kaa chischeyimaatwaau Chishemanituuh pisikw tipeyimikuuch nitamukw chechii ihtitwaau. Chiyawaau maak wii namui uu chipaa uhchi iteyihtaakusinaawaau. 
1TH.4.6	Ekaawii maak awen uyuu chika uhchi wii ishi wanituutaweu wiichishaan. Chichii wiihtamaatinaan suuhk e chii yaakwaamitaahch Utipeyihchikeu che wawesihaat misiwe aweyuuh uyuu kaa ishi wanituutamiyich. 
1TH.4.7	Wesh taapaa kuuhchi tepwaatikunuu Chishemanituu wiinisuuwaatisiiwinihch chechii ishi pimaatisiyuuhkw. Payehchisiiwinihch chinituweyimikunuu chechii ishi pimaatisiyuuhkw. 
1TH.4.8	Awen maak ekaa aapateyihtamukwe uyuu chiskutamaachewiniyuu namiyeyuuh naapeuh ekaa kaa aapateyimaat. Chishemanituuh, aniyuuh kaa miikuuhkw Kaa payehchisiyich Ahchaahkw eukun aniyuuh namui aapateyimeu.
1TH.4.9	Namui nituweyihtaakun chechii aayimuutamaatakuch taan chipaa ishi maamuu saachihiitunaawaau e wiichishaanihtuyekw chiyawaau kaa taapweyimekw Jesus wesh wiya Chishemanituu chichii chischeyihtamihiikuwaau taan chipaa ishi saachihiitunaawaau. 
1TH.4.10	Naashch maak taapwe chisaachihaawaauch misiwe anichii chiichishaanuwaauch anite Macedonia aschiihch kaa ihtaatwaau. Ekw maak suuhk yaapach chiwii ititinaan yaapach etituu chechii saachihekuch. 
1TH.4.11	Shaash ute chichii wiihtamaatinaan taan chipaa ihtinaawaau, suuhk kuchihtaakw chechii chiyaamaatisiyekw. Ekaawii utamaapimaahkuch taan e ihtitwaau kutakach awenichii. Kaye maak suuhk aapatisikw. 
1TH.4.12	Ekw maak namui chika uhchi pukuseyimaawaauch kutakach awenichii chechii uhtinimaataakuch taan e ishi nuuhtepayiwekw chekwaayuu. Uu ishi pimaatisiyekwe ekw anichii awenichii ekaa kaa taapwehtahkwaau che chisteyimitaakuch.
1TH.4.13	Niichishaanitikw chinituweyimitinaan chechii chischeyihtamekw taan e ispayit awen e puunipimaatisiit e chii maak taapwehtahk miywaachimuwiniyuu. Ekw maak namui chika uhchi ishi misimeyihtenaawaau e ishi misimeyihtahkwaau anichii ekaa kaa ayaatwaau aspeyimuwiniyuu. 
1TH.4.14	Chitaapwehtenaanuu e chii nipit Jesus kaye maak e chii wanishkaanaakanuut. Eukw maak uu wehchi taapwehtamukw Chishemanituu miin peshuwaate Jesus che asich peshuwaat kaye aniyuuh aweyuuh kaa nipiyich e chii taapweyimaayich Jesus.
1TH.4.15	Chiyaanuu eshkw che pimaatisiihkw takushihke Jesus namui niikaan chika uhchi nachishkawaanuu eshkw ekaa nachihaatwaau anichii shaash kaa nipitwaau kaa taapwehtahkwaau. Uu kaa ishi wiihtamaataahch wiya Utipeyihchikeu chii iteu uyuu. 
1TH.4.16	Utipeyihchikeu chika pechi aasiyuu kihchikiishikuhch uhchi e chishewet e tepwet. Kaye maak an kaa niikaanishkuwaat enchil kata pehtaakusuu e tepwet kaye maak Chishemanituu upuutaachikan kata pehtaakuniyuu. Ekw anichii kaa nipitwaau e chii taapweyimaatwaau Christ wiyawaau niishtam kata uhpiskaauhch. 
1TH.4.17	Ekw maak chiyaanuu eshkw kaa pimaatisiikw utah aschiihch che uhpiskaayihkw chechii nachahahkwaau anite kaskawanishkuhch uchii niishtam kaa uhpiskaatwaau. Ekw maak Utipeyihchikeu maamuu che ishi nachahiikw anite muushe chiishikuhch. Utipeyihchikeu maak e ihtaat ekute kaachiche che ihtaayihkw. 
1TH.4.18	Kaachiichihiitukw maak e waawiihtamaatuyekw taan kaa itweyaahch.
1TH.5.1	Niichishaanitikw, namui nituweyihtaakun chechii aayimuutamaatakuch taan aniyuu e chiishikaayich kaye taan che ishpishichiishikaayich che takushihk Utipeyihchikeu. 
1TH.5.2	Wesh chimiyu chischeyihtenaawaau chiihtihtawii che utihchipayihch an e chiishikaach Utipeyihchikeu che takushinit, mwehch awen chimutiska e piihtukaakut e tipiskaayich namui niyaakan chischeyihtam. 
1TH.5.3	Mekwaach itwetwaawenich awenichii, “Misiwe chekwaan miyupayuu, namui ihtakun chechii sechisiihkw,” sischikuuch chika mista nanehkaateyimuuch. Mwehch e ishpish sischikuuch chihchi muushihut iskweu iskutak che waapamaausut ekun che ishpish sischikuuch mista nanehkaateyimutwaau awenichii. Namui maak chika ihtuuch ekaa che nanehkaateyimutwaau. 
1TH.5.4	Chiyawaau maak wii niichishaanitikw, namui chit ishi pimaatisiinaawaau e ishi pimaatisiitwaau anichii ekaa kaa chischeyimaatwaau Chishemanituu kaye kaa machituutahkwaau ekw maak namui chipaa uhchi pisiiwiikunaawaau utihchipayihche an e chiishikaach mwehch e ishi pasiiwiikut awen e utihtikut chimutiska. 
1TH.5.5	Misiwe e tashiyekw chit ishi pimaatisiinaawaau e ishi pimaatisiinaanuuhch e mekwaachiishikaach, anit misiwe chekwaan e nuukuhch. Namui chit ishi pimaatisiinaawaau e ishi pimaatisiitwaau awenichii e tipiskaayich, mekwaach ekaa nuukuniyich chekwaayuu. 
1TH.5.6	Namui maak chipaa uhchi ihtinaanuu ekaa chechii yaapateyihtamuhkw kaye ekaa mitun chechii nanaakatuweyihtamuhkw taanit che utihchipayiyich Utipeyihchikeu uchiishikaam mwehch e ihtitwaau anichii ekaa kaa taapwehtahkwaau miywaachimuwiniyuu. Muush chipaa ayeskuwiinaanuu, muush chipaa wii waaskameyimunaanuu. 
1TH.5.7	E tipiskaach ekut nepaanuuch kaye e tipiskaach ekut e chiishkwepetwaau awenichii. 
1TH.5.8	Ekw maak muyaam anite waashtewinihch e ihtaayihkw e ishinaakusiihkw kuiskw chipaa wii ishi maamituneyihtenaanuu. Ekw maak chipaa pushchishkenaanuu miskaaschikanaapiskw an che nakaahamaasuwaacheyihkw. Uu maak miskaaschikanaapiskw eukw an saachihiiwewin ekw maak taapwehtamuwin. Piywaapiskw astutin kaye chipaa pushchishkenaanuu. Eukuu aspeyimuwin che pimaachihuyihkw. 
1TH.5.9	Namui kuuhchi iteyimikunuu Chishemanituu che waweshihiitahkw wiyaaskunicheu chiishikaayiche, chii iteyihtam chechii pimaachihiitahkw Utipeyihchikeu Jesus Christ uhchi. 
1TH.5.10	Christ chichii nipistamaakunuu chechii wiichipimaatisiimihkw mekwaach e pimaatisiihkw maak nipuuhkwe. 
1TH.5.11	Eukw maak uu che uhchi kaachiichihiituyekw kaye che uhchi wiichihiituyekw muyaam taan e ihtiyekw anuhchiish.
1TH.5.12	Niichishaanitikw, chipukuseyimitinaan chechii chisteyimekuch anichii kaa niikaanishkaataakuch. Wesh Utipeyihchikeuh chii wiyaapamikuuch chechii chistunihtahiitaakuch kaye chechii chiskutamaataakuch Chishemanituu e ihtaayich chechii ishi pimaatisiiwekw. 
1TH.5.13	Naashch chipaa chisteyimaawaauch kaye chipaa saachihaawaauch aniyuu utapitisiiwanawaau uhchi. Ekaawii mamachipayihkahtaatukw. 
1TH.5.14	Niichishaanitikw, chisiihchimitinaan chechii yaakwaamimekuch anichii ekaa kaa wii aapatisitwaau. Wiichihaahkuch anichii kaa kakushtaachitwaau ekaa chechii kushtaachitwaau kaye wiichihaahkuch anichii ekaa kaa saapeyihtahkwaau, kaye anichii kaa nuuhtepayitwaau chekwaayuu. Misiwe awen siipiiwesiistuwaahkw. 
1TH.5.15	Namui yaaitei chipaa uhchi taapishtuwaawaau awen e wanituutaataakw teyakuch muush chipaa miyutuutaatunaanuu kaye misiwe kutakach awenich.
1TH.5.16	Muush miywaatamukw. 
1TH.5.17	Muush ayimihaakw. 
1TH.5.18	Mikw taan che ispayuwekwe muush nanaaskumukw. Wesh eukw uyuu e ishi pukuseyimitaakw Chishemanituu chechii ihtuwekw e wiicheumekw Christ Jesus.
1TH.5.19	Ekaawii nakaanaahkw Kaa payehchisiit Ahchaahkw taan waa ishi aapatisit. 
1TH.5.20	Ekaawii maayeyihtamuwaataau aniyuu taan e ishi niikaan wiihtahk awen Chishemanituuh kaa ayimishtuwaat. 
1TH.5.21	Misiwe nituu chischeyihtamukw taan e iinaanuuhch tiyaapwemakanikwe, taapwemakahche maak ekw maak yaakw chechii utinamekw. 
1TH.5.22	Ekaawii piskaatamukw machaatisiiwin.
1TH.5.23	Ninitutamuwaau Chishemanituu an kaa miiwet chiyaameyihtamuwiniyuu mitun tekash chechii payehchihiitaakw. Ninitutamuwaau chitahchaahkuwaauh, kaye chimituneyihchikanawaauh kaye maak chiiyuuwaauh chechii kanuweyihtaakuhkwaau ekaa mitun chekwaan chechii ishi ataameyihtaakuhkwaauh iskutak takushihke Chitipeyihchikeminuu Jesus Christ. 
1TH.5.24	Chishemanituu an kaa tepwaatitaakw chika ihtuutam taapwe misiwe taan kaa itwet che ihtuutahk, wesh taapweucheyihtaakusuu.
1TH.5.25	Niichishaanitikw, pechi ayimiheshtamuunaan. 
1TH.5.26	Misiwe waachiyemaahkuch chiichishaanuuch e uchemekuch. 
1TH.5.27	Chititashumitinaawaau Utipeyihchikeu e ayimishtamuukw chechii ayimihtuwaakanuutwaau misiwe chiichishaanuuch uyuu masinahamaakusuwiniyuu.
1TH.5.28	Ninitutamuwaau maak Utipeyihchikeu Jesus Christ chechii chishewaatutaataakw.
2TH.1.1	Niyaan Paul, Silas, ekw maak Timothy, chiyawaau umaamuuayimihaauch anite Thessalonica kaa ihtaayekw Chishemanituu Uhtaawiimaau ekw maak Utipeyihchikeu Jesus Christ kaa tipiiweusiitutaataakw chimasinahamaatinaan. 
2TH.1.2	Chishemanituu Uhtaawiimaau ekw maak Utipeyihchikeu Jesus Christ chika chishewaatutaakuwaau kaye chika miikuwaau chiyaameyihtamuwiniyuu.
2TH.1.3	Niichishaanaanich, iteyihtaakun muush chechii nanaaskumachiht Chishemanituu chiyawaau uhchi wesh etituu chit ati taapweucheyimaawaau Christ kaye maak wetaach etituu chisaachihiitunaawaau. 
2TH.1.4	Eukw maak uu wehchi maamihchihiyaahch ekw maak yaayimuumitaahch anite kutakach umaamuuayimihaauch e ihtaatwaau. Nimamihtisiinaan e aayimuutamaahch ekaa puuniyekw kaye eshkw yaapach e taapweucheyimekw Christ aat e ishpish nanehkaateyimuhiikuyekw kaye e ishpish aayimuhuyekw.
2TH.1.5	Ekut maak utah che uhchi chischeyihtamekw taan e ishpish kuiskw ihtit Chishemanituu e wiyaaskunichet. An maak taan e ispayekw chika tepicheyihtaakusinaawaau chechii wiichihiiweyekw anite Chishemanituu uchisheuchimaawinihch. 
2TH.1.6	Chishemanituu kuiskw ihtuu. Chika ihtuutuweu chechii nanehkaateyimuyich aniyuu aweyuu kaa nanehkaateyimuhiitaakw. 
2TH.1.7	Ekw chiyawaau kaa nanehkaateyimuyekw chika ihtuutaakuwaau Chishemanituu chechii puuni nanehkaateyimuwekw kaye maak niyaan eukun che ishi wiichihiikuyaahch. Iskutak pechi nuukusite Utipeyihchikeu Jesus anite kihchikiishikuhch uhchi e pechi wiichewaat utenchilam kaa suuhkaatisiyich ekut che ihtuutahk uyuu. 
2TH.1.8	Ishkuteyuu e chisihkuyepayiyich chika aapachihtaau waweshihaate aniyuu ekaa kaa chischeyimaayich Chishemanituu kaye aniyuuh ekaa kaa nanihiihtamiyich miywaachimuwiniyuu anit yaayimuumaakanuyich Utipeyihchikeu Jesus. 
2TH.1.9	Chika waweshihaakanuuch kaachiche chechii wanaachisiitwaau. Kata iichenaakanuuch Utipeyihchikeu e ihtaayich uhchi kaye namui nihtaa chika uhchi waapahtamuweuch taan e ishpish suuhcheyihtaakuniyich umaskuusiiwiniyuu. 
2TH.1.10	Chika waweshiheu Utipeyihchikeu uyuuh aniyuu e chiishikaayich takushihke chechii chisteyihtaakuhiikut kaa taapwehtamiitwaauh kaye chechii chisteyimikut misiwe aniyuu aweyuu kaa taapweyimikut. Ekut maak che wiichihiiweyekw kaye chiyawaau chisteyihtaakuhaakanuute Utipeyihchikeu wesh chichii taapwehtenaawaau an miywaachimuwin kaa wiihtamaataahch. 
2TH.1.11	Euk maak uu wehchi muush ayimiheshtamaataahch. Nitutamuwaanaan Chishemanituu chechii tepicheyihtaakusiyekw chechii ishi pimaatisiyekw aniyuu taan kaa ishi nituweyimitaakw chechii ishi pimaatisiiwekw. Nitutamuwaanaan chechii miitaakw suuhkaatisiiwiniyuu chechii ihtuutamekw misiwe e ishi pukuseyimikuyekw chechii ishi miyutuutamekw. Kaye chechii wiichihiitaakw chechii chiistaawekw aniyuuh chekwaayuuh kaa ihtuutamuwekw e taapwehtamekw. 
2TH.1.12	Ekut uu che uhchi chisteyihtaakuhtaawekw chitipeyihchikeminuu Jesus utishinihkaasuwin kaye chiyawaau maak chika chisteyihtaakuhiikuwaau. Eukuu che ihtuutaakuyekw e ishpish shaweyihtaakusitwaau Chichishemanituuminuu ekw maak Utipeyihchikeu Jesus Christ.
2TH.2.1	Niichishaanitikw, chika aayimuutamaatinaawaau taan che ispayihch Utipeyihchikeu Jesus Christ takushihke maamuuyihkwe anite wiya e ihtaat. Chinituweyimitinaawaau niichishaanitikw, 
2TH.2.2	ekaa chechii wiyeshihiitaakuch awenichii e itwetwaau shaash e utihchipayiyich Utipeyihchikeu che takushiniyich. Ekaawii taapwehtamukw aat itwete awen Chishemanituuh e chii chischeyihtamihiikut uyuu, maak itwete awen niyaan e chii wiihtamuwachiht uyuu maak itwete e chii ayimihtaat masinahiikaniyuu niyaan e chii masinahiichewachiht uyuu e aayimuutamuchiht. 
2TH.2.3	Yaakwaamiikw ekaa mitun chechii wiyeshihiitaakuch awenichii. Eshkw ekaa utihchipayihche an e chiishikaach mihchetu awenichii maahchishtai chika suuhcheyimutuweuch Chishemanituuh. Kaye kata nuukuhaakanuu an awen kaa maayaatisiit ekaa mitun kaa aapateyihtamuwaat Chishemanituuh uwiishuwewiniyuu, eukw uyuu Chishemanituu anite machi ishkutehch che itishahwaat chechii wanaatisiyich. 
2TH.2.4	Misiwe chekwaayuu kaa ihtuutaakuyich aweyuu chechii nuuchiishtuwaayich Chishemanituu maak Chishemanituu e ihtaayich e uhchipayihch e iteyihtaakuniyich chika maasihtaau. Eukw uyuu che ihtit e nitaweyihtahk wiya maauch chechii chisteyihtaakuhaakanuut. Waawaach chika piihcheu anite Chishemanituu uchisheayimiheukamikuwiihch ekw che itwet wiya e Chishemanituut.
2TH.2.5	Namui aa chichischisinaawaau shaash misiwe e chii wiihtamaatakuch uu mekwaach anite e ihtaayekw kaa ihtaayaan. 
2TH.2.6	An awen kaa aayimuumak ekaa mitun kaa aapateyihtamuwaat Chishemanituu uwiishuwewiniyuu, chichischeyihtamuwaanaawaau chekwaayuu miyemechiminikut wehchi ekaa eshkw pachishtinaakanuut chechii nuukusit. 
2TH.2.7	Wesh an machaatisiiwin kaa maamishkaateyihtaakuhch shaash atushchemakan mikw maak an taan eshkw che ispayihch namui pitamaa kata uhchi ispayuu paatish chii iichenaakanuute an kaa utamihiiwet.
2TH.2.8	Ekw maak che nuukuhaakanuut awen chihchiwe e aawiyit an ekaa mitun kaa aapateyihtamuwaat Chishemanituuh uwiishuwewiniyuu. Mikw maak iskutak takushihke Utipeyihchikeu Jesus wiya chika nipaheu uyehewin e aapachihtaat. Mitun tekash chika wanaachiheu iskutak takushihke uchisteyihtaakusuwinihch. 
2TH.2.9	Eshkw maak ekaa ispayihch uu an ekaa mitun kaa aapateyihtamuwaat Chishemanituu uwiishuwewiniyuu machimanituu chika miikuu suuhkaatisiiwiniyuu. Maamishkaach waapahtiiwewinh chika waapahtiiweu kaye maak e maamishkaateyihtaakuniyikwaauh chekwaayuuh chika ihtuutam. Eukw uyuu che ihtit chechii uhchi wiyeshihaat aweyuuh. 
2TH.2.10	Misiwe nanaahkuu kata ishi machi wiyeshiheu aniyuuh che wanaatisiyich. Chika wanaatisiyuuh ekaa uhchi wii saachihtaayich taapwewiniyuu anit chechii uhchi pimaachihuyich. 
2TH.2.11	Eukw maak uyuu wehchi pachishtinahk Chishemanituu chechii suuhcheyihtaakuniyich e ishi wiyeshihaakanuutwaau anit chechii uhchi taapwehtahkwaau nanatayuwiniyuu. 
2TH.2.12	Ekw maak misiwe awenichii ekaa uhchi taapwehtahkwaau taapwewiniyuu, uste kaa miyeyihtahkwaau e machaatisiitwaau eukunich uchii che nishuuwanaachimaakanuutwaau.
2TH.2.13	Iteyihtaakun muush chechii nanaaskumachiht Chishemanituu chiyawaau uhchi, chiyawaau kaa saachihiitaakw Utipeyihchikeu. Wesh shaash chichii wiyaapamikuwaau Chishemanituu chechii pimaachihuwekw eshkw ekaa mechim uhchi ushihtaat uyuu aschiiyuu. Chika pimaachihunaawaau maak wesh Chishemanituu kaa suuhcheyihtaakusiyich Utahchaahkwa chika ihtuutaakuwaau Chishemanituu chechii utiiniimitutaataakw wesh chitaapwehtenaawaau taapwewin. 
2TH.2.14	Chishemanituu chichii wiyaapamikuwaau chechii taapwehtamekw taapwewin iskutak kaa wiihtamaataahch miywaachimuwin. Chichii wiyaapamikuwaau chechii ayaawekw Chitipeyihchikeminuu Jesus Christ uchisteyihtaakusuwin. 
2TH.2.15	Ekw maak niichishaanitikw, suuhk suuhchikaapuukw chitaapwehtamuwiniwaahch kaye mamechiminamukw taan kaa ishi chiskutamaataahch kaa kacheschimitaahch kaye taan kaa ishi masinahamaataahch.
2TH.2.16	Chishemanituu Kuuhtaawiinuu neshta Chitipeyihchikeminuu Jesus Christ chisaachihiikunuuch kaye chichii miikunuuch kaachiche kaachiichihiiwewiniyuu kaye aspeyimuwiniyuu shaweyihchichewinihch uhchi. 
2TH.2.17	Nitutamuwaanaanich chechii kaachiichihiikuyekw kaye chechii suuhchikaapuuyekw misiwe taan e ishi miyutuutamekw kaye taan e ishi ayimiyekw.
2TH.3.1	Euk uu maahchishtai waa ititakuch, niichishaanitikw, pechi ayimiheshtamuunaan ekaa chechii chipihchitaakanuyich Utipeyihchikeu umiywaachimuwin. Ayimihaakw chechii mishihtepayiyich muyaam chiyawaau anite e ihtaayekw kaa ishi mishihtepayiyich. 
2TH.3.2	Pechi ayimiheshtamuunaan kaye chechii kanuweyimukuyaahch Chishemanituu ekaa chechii wanaachihiyiamihtwaau anichii kaa machaatisiitwaau. Wesh namui misiwe awen taapwehtam miywaachimuwiniyuu. 
2TH.3.3	Tepicheyihtaakusuu maak Utipeyihchikeu chechii taapweucheyimaakanuut. Chika ihtuutaakuwaau chechii suuhchikaapuwekw neshta chika miyu kanuweyimukuwaau ekaa chechii wanaachihiitaakw machimanituu. 
2TH.3.4	Utipeyihchikeu maak nitihtuutaakunaan chechii taapweucheyimitaahch. Nicheshtinaahuunaan e ihtuutamekw an kaa ishi wiihtamaataahch kaye maak muush che ihtuutamekw. 
2TH.3.5	Nitutamuwaanaan Utipeyihchikeu chechii wiichihiitaakw etituu chechii chischeyihtamuwekw Chishemanituuh usaachihiiwewin. Kaye maak chechii siipiiwesiiwekw e nachishkamekw e aayimihch muyaam Christ kaa ishi siipiiwesiit.
2TH.3.6	Niichishaanitikw, chititashumitinaan Utipeyihchikeu Jesus Christ utishinihkaasuwin uhchi, ekaawii piskaataahkuch anichii awenichii ekaa mitun wiyesh kaa itaapatisitwaau kaye ekaa kaa aapateyihtahkwaau taan kaa ishi chiskutamaataahch. 
2TH.3.7	Chimiyuchischeyihtenaawaau kaye chiyawaau chechii ihtiyekw taan kaa ihtiyaahch anite e ihtaayekw kaa chii ihtaayaahch. Namui nuuhchi chihtiminaan. 
2TH.3.8	Namui nuuhchi pachishtinaanaanich awenichii chechii ashamikuyaahch ekaa mechim chiishiihkuwachihtwaau. Teyakuch nichii mista aapatisinaan e chiishikaach kaye e tipiskaach ekaa chechii aayimihiitaahch. 
2TH.3.9	Eukuu kaa ihtiyaahch. Aat e ishinaakuhch chechii nitutamaataahch chechii pimipayihiyiaahch namui kuuhchi nituweyihtamaatinaan chekwaan. Wesh chichii wii waapahtiitinaan taan chipaa itaatisiinaawaau kaye chiyawaau. 
2TH.3.10	Anite e ihtaayekw kaa chii ihtaayaahch ekun kaa chii ititaahch maan, “Awen ekaa kaa wii aapatisit namui chipaa uhchi miyaakanuu chechii miichisut.”
2TH.3.11	Ekun uu wehchi ititaahch wesh nipehtenaan e ihtaatwaau anit e ihtaayekw pasch ekaa mitun wiyesh itaapatisitwaau mikw e ayimitutawaatwaau aweyuu. 
2TH.3.12	Nisiihchimaanaanich uchii awenich kaye nitayaakwaamimaanaanich Utipeyihchikeu Jesus e ihtaayich ishi e itachihtwaau, Chiyaam ishi pimaatisiikw kaye aapatisikw ati chechii uhchi pimipayihiisuyekw.
2TH.3.13	Misiwe niichishaanitikw chititinaawaau, ekaawii saskachiikw e miyutuutamekw. 
2TH.3.14	Awen e ihtaakwe anit e ihtaawekw ekaa wii nanihiihtahk taan kaa itasinahamaataahch chischisiitutawaahkw. Ekaawii piskaataahkw ekw maak che pimaameyimut. 
2TH.3.15	Mikw ekaawii ihtuutawaahkw muyaam e uhkaatekw, teyakuch chipaa yaakwaamimaawaau e wiichishaanituwekw.
2TH.3.16	Nitayimihaanaan Utipeyihchikeu wiya e ihtaat wehchipayiyich chiyaameyihtamuwiniyuu, muush chiyaameyihtamuwiniyuu chechii miitaakw mikw taan e ispayiwekw. Utipeyihchikeu muush chika wii wiicheukuwaau.
2TH.3.17	Niya Paul chimasinahamaatinaawaau. Ekun e ishinaakuhch niya e masinahusuyaan.
2TH.3.18	Chitayimiheshtamaatinaawaau misiwe chechii miyutuutaataakw Chitipeyihchikeminuu Jesus Christ.
1TI.1.1	Eukw niya Paul, Jesus Christ utapastalimh. Chishemanituu chipimaachihiiweminuu nichii itashumikw chechii aayimuumach Jesus Christ an awen e ihtaat wehchi ayaayihkw aspeyimuwin. 
1TI.1.2	Chiya Timothy chimasinahamaatin, chiya muyaam tipiiwe nikus kaa iteyimitaan wesh niya chichii wiichihiitin wetaach chechii nihtaauchiyin anite Christ e ihtaat ishi. Chishemanituu Kuuhtaawiinuu kaye Christ Jesus Chitipeyihchikeminuu chika wii miikw chishewaatisiiwiniyuu, shaweyihchichewiniyuu kaye chiyaameyihtamuwiniyuu.
1TI.1.3	An maak taan kaa ishi siihchimitaan iskutak che ituhteyaan Macedonia miin chititin, eukw an chechii ihtaayin pitamaa anite an ihtaawin Ephesus kaa ishinihkaatech chechii chistahamuutwaau anichii awenich ekaa muyaam kaa ishi kachiskutamaachetwaau. 
1TI.1.4	Wiihtamuuch ekaa chechii aapateyihtahkwaau weskach tipaachimuwinh kaye aniyuu taan kaa ishi pechi itiskaatuyich uwaahkumaakanawaauh anite weskach muyaam chechii iteyihtahkwaau utahchaahkuu pimaatisiiwiniwaahch chechii wiichihiikutwaau uyuu chekwaayuu. Wesh chiishpin uyuu che ihtiwaakwenich ekut chechii uhchi chihchipayihch e kachiihkaamitutwaau. Kaye maak uyuu e ihtitwaau namui mitun wiichihtaauch taan chechii ishi atushkuwaakanuyich Chishemanituu. Taapweyihtamuwinihch maak ekute e ishi atushkuwaakanuut Chishemanituu. 
1TI.1.5	Wesh uyuu itashumitwaawenich ekut chechii uhchi saachihaatwaau aweyuu e payehkaniyikwaau utehiiwaau kaye e chischeyihtahkwaau kuiskw e chii ihtitwaau kaye maak e suuhcheyihtaakuniyich utaapwehtamuwinawaau. Wesh uu ishi nanaakataweyihtamihiikuyine chechii ishi wiihtamuutwaau ekute chechii uhchi tekash saachihaatwaau aweyuu utehiiwaahch. 
1TI.1.6	Pasch maak awenich namui shaash aapateyihtamihiikuuch uyuu e ishi kuiskupimaatisiinaanuyich. Uste iteyihtamihiikuuch chechii aayimuutahkwaau aniyuu chekwaayuu ekaa mitun chekwaayuu ishi wiichihiikutwaau. 
1TI.1.7	Aniyuu naashch e wii chiskutamaachetwaau Chishemanituu uwiishuwewiniyuu eukun waa ishi chiihkaayaapamikusiitwaau, ekaa maak mitun nanesituhtaasutwaau taan nihaau waa itwetwaau kaye namui mechim chischeyihtamuch aniyuu chekwaayuu kaa aayimuutahkwaau aat muyaam naashch e chischeyihtahkwaau e itihtaakuhiisutwaau.
1TI.1.8	Chichischeyihtenaanuu maak chiyaanuu e miyu wiichihiikut awen muyaam e itaapachihtaawaat Chishemanituu uwiishuwewiniyuu taan kaa ishi nituweyihtamiyich chechii itaapataniyich. 
1TI.1.9	Uu maak wii nisituhtamuhkw, taapaa namayeu ukuiskutaatisiiu kaa ushihtamuwaakanuut uyuu wiishuwewiniyuu. Anichii wesin ekaa mitun kaa aapateyihtahkwaau Chishemanituu uwiishuwewiniyuu kaye anichii ekaa mitun kaa nanihiihtamuwaatwaau kaye anichii ekaa mitun kaa chischeyihtahkwaau taan chipaa ishi nanaakatuweyihtamihiikuuch upimaatisiiwinawaau eukw uchii kaa ushihtamuwaakanuutwaau uyuu wiishuwewiniyuu. Kaye maak anichii ekaa mitun kaa papaameyimaatwaau Chishemanituu upimaatisiiwiniwaahch kaye anichii tekash kaa machipimaatisiitwaau eukunich uchii kaa ushihtamuwaakanuutwaau aniyuu wiishuwewiniyuu. Kaye maak anichii ekaa kaa payehch pimaatisiitwaau utahchaahkwaahch kaye anichii ekaa mitun kaa ayimihewaatisiitwaau kaye anichii kaa nanipahaatwaau uhtaawiiwaau kaye ukaawiiwaau kaye anichii kaa nipahiiwetwaau, 
1TI.1.10	kaye anichii nanaahkuu kaa ishi wiinisuutuutuwaatwaau aweyuuh kaye anichii naapeuch kaa wiichewaatwaau wiitaapewaauh ekw maak iskweuch kaa wiicheutwaau wiich iskweuwaauh kaye anichii kaa chimutitwaau aweyuu, ekw maak anichii kaa wiihchi nanataitwaau kaye anichii nitamukw kaa itaachimutwaau aat e chii nispich taapwetwaau kaye maak misiwe anichii awenich ekaa kaa ihtuutahkwaau taan e itashuwemakaniyich uyuu miyu chiskutamaachewiniyuu. 
1TI.1.11	Uu miyu chiskutamaachewin anite miywaachimuwinihch uhchipayuu. Eukuu miywaachimuwin kaa miikuyaan chechii waawiihtamaan. Anite maak an kaa chisteyihtaakusit kaye kaa shaweyihtaakusit Chishemanituu e ihtaat ekute wehchipayihch.
1TI.1.12	Nanaaskumaau Chitipeyihchikeminuu Christ Jesus taan kaa ishi taapweucheyimit kaye taan kaa ishi miit suuhkaatisiiwiniyuu chechii atushkuuk aniyuu taan kaa ishi wiyaapamit, 
1TI.1.13	aat naashch e chii aahkwaateyihtaakusuuch nanaahkuu e chii ishi mamaayeyimak kaye e chii papaashtaamak kaye e chii nanehkaachihiik. Mikw maak yaapach nichii chistimaacheyimikw wesh an kaa ishpish chii aanuwehtamaan namui nuuhchi chischeyihten taan nihaau kaa ihtiyaan. 
1TI.1.14	Naashch nichii weyuuch nuukuhtwaakw Utipeyihchikeu taan e ishpish chishewaatutuut chechii uhchi ati taapweyimak kaye chechii uhchi ati saachihiik Christ. 
1TI.1.15	Eukw maak uu tiyaapwemakahch itwewin, Christ Jesus e chii pechi takushihk utah aschiihch chechii pimaachihaat umachihtwaau. Maauch maak kaa machaatisiit nichii iteyihtaakusin niya. 
1TI.1.16	Aat maak niya maauch e chii machaatisiyuuch nichii weyuuch chishewaatutaakw Chishemanituu chechii nuukuhtaat taan chechii ishpish weyuuch siipiiwesiistuwaat aniyuuh che taapweyimikut kaye maak che ayaayich kaachiche pimaatisiiwiniyuu. 
1TI.1.17	Ekw maak kaachiche katawii chisteyimaakanuu kaye wiya maauch katawii chisteyihtaakuhaakanuu an kaachiche kaa chisheuchimaaut, an ekaa nihtaa che nipit, ekaa kaa nuukusit kaye an mikw payekut Chishemanituu. Amen.
1TI.1.18	Uu maak chititashumitin chiya Timothy nikus. Suuhk waawiihta uu miywaachimuwin wesh eukw uyuu kaa ishi aayimuumiskwaau che ihtuut anichii uchischiwehiichesuuch iskutak kaa niikaan aayimuutahkwaau chipimaatisiiwiniyuu. Kanuweyihtamihiikuyine maak an kaa ishi aayimuutech chipimaatisiiwin chika wiichihiikuun chechii miyu maasihcheyin anite taapwehtamuwinihch ishi. 
1TI.1.19	Suuhk kanawaach taapwehta kaye suuhk muush kuiskw aihtih ekw maak namui chika uhchi mamishimeyihten ekaa machituutamane. Wesh ihtaauch anichii naashch ekaa papaameyihtamihiikutwaau taan chipaa ishi pimaatisiyuuch ekw maak kaa ati wanaachihtaatwaau utaapwehtamuwinawaau. 
1TI.1.20	ekute kaa ishi shaakuuchipitaakanuutwaau Hymenaeus ekw maak Alexander. Machimanituu maak nichii pachishtishuwaataau chechii nanehkaateyihtamihaat uyuuh. Pukuseyihtaakuniyuu maak anit chechii uhchi chischeyihtahkwaau ekaa chechii paashtaamutwaau.
1TI.2.1	Maauch maak niishtam e ishi pukuseyimuyaan eukw uu muush nanaahkuu chechii ishi ayimiheshtamuwekuch misiwe awenichii. Che nitutamaayekw chechii miyaakanuutwaau taan e ishi nituweyihtahkwaau kaye maak muush chechii nanaaskumekw Chishemanituu wiyawaau uhchi. 
1TI.2.2	Eyuu maak anichii kaa chisheuchimaautwaau ekw maak anichii kaa niikaaneyihtaakusitwaau chipaa ayimiheshtamuwaawaauch. Uu maak nanaahkuu e ishi ayimiheshtamuwekuch awenichii ekut che uhchi ihtakuhch chiyaameyihtamuwin eyuu maak ekut che uhchi ihtakuhch e miyu wiicheutunaanuuhch kuiskutaatisiiwinihch kaye ekut che uhchi ihtakuhch e chisteyimitunaanuuch. 
1TI.2.3	Eukw uyuu e ishi miyunahk kaye neheyihtamihiikut Chishemanituu chipimaachihiiweminuu, 
1TI.2.4	an kaa nituweyimaat misiwe aweyuu chechii pimaachihuyich kaye chechii chischeyihtamiyich taapwewiniyuu. 
1TI.2.5	Wesh peyakushuu Chishemanituu kaye peyakushuu an awen e naatamaachet chechii nachishkaatutwaau Chishemanituu ekw maak iinuu eukuu naapeu Jesus Christ. 
1TI.2.6	Eukw maak uu naapeu kaa pachishteyihtamihiikut upimaatisiiwin chechii uhchi wiihkuchihaat misiwe aweyuu umachihtwaawaniihch uhchi. Ekut maak kaa utihchipayihch anit che miyupayihch Chishemanituu chechii nuukuhtaat taanit chechii uhchi pimaachihaat misiwe aweyuu. 
1TI.2.7	Wesh taapwe nichii wiyaapamikuun chechii waawiihtamaan miywaachimuwin kaye apastal chechii itaapatisiyaan kaye maak chechii chiskutamuukwaau aniyuu taapwewiniyuu chipaa ishi taapwehtamuch anichii ekaa Jewa kaa itiskaanesitwaau. Namui maak nitamukw nititwen uu kaa itweyaan.
1TI.2.8	Nipukuseyimaauch misiwe naapeuch taanite e ati ihtaawaakwenich iskutak e ayimihaatwaau chechii uhpipayihtaatwaau utihchiiwaau mitun tekash e pachishteyimisutwaau Chishemanituu e ihtaayich. Mekwaach maak e ayimihaatwaau namui chipaa uhchi chichishkaakuuch chishuwaasuwiniyuu kaye namui chipaa uhchi ishinaakuniyuu achiyuu e chii chishuwaasiistuwaatwaau aweyuu.
1TI.2.9	Nipukuseyimaauch kaye iskweuch yaakwaau chechii itaaspisutwaau. Namui chipaa uhchi mista wawetuwehamaauch kaye namui e mista shuuliyaaunaakuniyikwaau chekwaayuu chipaa uhchi kachichishkamuch. 
1TI.2.10	Uste aniyuu e kuiskupimaatisiitwaau ekw maak e miyutuutamuwaatwaau aweyuu chipaa chiihkaanaakuhiikuuch wesh ekun e ishi nituweyihtaakusitwaau iskweuch, anichii kaa itwetwaau e chischeyimaatwaau Chishemanituu. 
1TI.2.11	Wesh iskweu nituweyihtaakusuu yaakwaau chechii nanituhtahk anit chechii uhchi chiskutamasut kaye misiwe chechii ishi nanihiihtahk taan kaa ishi pehtahk. 
1TI.2.12	Namui nipachishtinaauch iskweuch chechii chiskutamuwaatwaau naapeu maak chechii uchimaaututawaatwaau. Ninitaweyimaauch teyakuch chechii nanitutahkwaau. 
1TI.2.13	Wesh Adam niishtam chii ushihaakanuu ekw maak yaakw Eve kaa ushihaakanuut. 
1TI.2.14	Kaye maak namui Adam niishtam uhchi wiyeshimaakanuu. An iskweu eukw kaa wiyeshimaakanuut kaye kaa ati machituutahk ekaa uhchi nanihiihtuwaat Chishemanituu. 
1TI.2.15	Yaapach maak kata pimaachihaakanuu iskweu aniyuu uhchi e waapamaausut tepiyaahch tekash ishi nanaakataweyimisute taapwehtamuwinihch kaye saachihiiwewinihch ekw maak payehchi pimaatisiiwinihch chechii ishi pimuhtet.
1TI.3.1	Eukw uu taapwe tiyaapwemakahch itwewin, awen e iteyihtamahiikuukwe chechii niikaanishkuwaat umaamuuayimihaauh naashch miywaashiyuu uyuu aapatisuwiniyuu kaa ishi wiyeyihtamihiikut chechii ihtuutahk. 
1TI.3.2	An maak awen kaa niikaanishkuwaat umaamuuayimihaauh nitaweyihtaakusuu ekaa chechii ihtakuniyich chekwaayuu chechii ishi ataameyihtaakusit, kaye yaaitei chechii peyakuhaat wiichiskweu naapuukwe. Nitaweyihtaakusuu eyuu pehkaach chechii ishi pimaatisiit, kaye chechii miyu nanaakataweyihtamihiikut taan e ishi pimaatisiit, kaye yaakwaau chipaa ishi wiipayihtaau chekwaayuu taan e ishi ihtuutahk. An awen kaa miyeyihtahk maaniteuh e piihtakahaat ekun chipaa iteyihtaakusuu. Chipaa kaschihuu kaye e chiskutamaachet. 
1TI.3.3	Ekw maak namui kaa wiihchipet awen chipaa uhchi iteyihtaakusuu. Namui kaye chipaa uhchi wausaameyihtaakusuu aat ekaa waa naniheyihtamihiikuuch chekwaayuu, chipaa chiyaameyihtaakusuu. Namui kaye chipaa uhchi wehchipayuu chechii machipayihkahtawaat aweyuu, kaye namui chipaa uhchi iteyihtamihiikuu chechii weyuuch ayaat shuuliyaayuu. 
1TI.3.4	Nitaweyihtaakusuu kaye uu awen chechii miyu nanaakataweyihtahk anit e peyakuteusiit kaye chipaa ihtuutaweu utawaashiim chechii nanihiihtaakut e chisteyimikut. 
1TI.3.5	Wesh awen ekaa chechii miyu nanaakatuweyihtamihiikuukwe anit e peyakuteusiit taanite chechii uhchi miyu nanaakatuweyimaat aniyuu Chishemanituu utiiniimiyuuh. 
1TI.3.6	Kaye maak namui awen anuhchiish e chii pimaachihut chipaa uhchi niikaanishkuweu Chishemanituu utiinimiyuuh wesh chikaa chii ishinaakusuu naashch chihchiwe chechii iteyimisut, chika chii pahchishin maak chechii ishi nishuuwanaachimaakanuut mwehch machimanituuh che ishi nishuuwanaachimaakanuyich. 
1TI.3.7	Kaye maak an awen uyuu kaa itaapatisit chipaa miyu tipaatutamiyuu upimaatisiiwin aniyuuh aweyuu ekaa kaa pimaachihuyich. Wesh miyu tipaachimaakanuute namui kata chii ihtuutaakuu machimanituuh chechii nakwaatikut.
1TI.3.8	Kaye maak anichii kaa wiichihiiwetwaau taan e ishi naanaakachihtaakanuyich ayimiheukamikuyuu chipaa taapweucheyihtaakusuuch kaye muush kuiskw chipaa itihtaakuniyuu utayimuwinawaau. Namui chipaa uhchi wiihchipeuch kaye namui chipaa uhchi saachihtaauch shuuliyaayuu. 
1TI.3.9	Suuhk chipaa wii mamechiminamuch taan e ishi taapwemakaniyich aniyuu e ishi taapwehtamukw aniyuu kiipaa kaa ishi chischeyihtamhiikuuhkw. Chipaa cheshtinaateyimisuuch kuiskw e ishi pimaatisiitwaau. 
1TI.3.10	Ekush maak niishtam chika wii naanituu kachescheyimaakanuuch uchii taan nihaau e iteyihtaakusitwaau ekw maak nuukuniyiche e kuiskutaatisiitwaau ekw che miyaakanuutwaau chechii wiichihiiwetwaau e naanaakachihtaakanuyich ayimiheukamikuyuu. 
1TI.3.11	Wiichiskwewaauh chipaa taapweucheyihtaakusiyuu kaye namui chipaa uhchi nitamukw itaachimeuch aweyuu kaye pehkaach chipaa ishi pimaatisiyuuch kaye maak yaakwaau chipaa ihtuutamuch misiwe chekwaayuu. 
1TI.3.12	Kaye maak an kaa wiichihiiwet ayimiheukamikuhch chipaa peyakuheu wiichiskweu naapuukwe kaye yaaitei chipaa miyu nihtaauchineu utawaashiim kaye chipaa miyu nanaakataweyihtamihiikuu anit aniyuu e peyakuteusiit. 
1TI.3.13	Wesh taapwe miyu nanaakatuweyihtahkwaawenich aniyuuh utaapatisuwinawaauh ekut yaakwaau che uhchi iteyimikutwaau aweyuu kaye ekut etituu che uhchi wehchipayiyich suuhk e aayimuutahkwaau taan e ishi taapweyimaatwaau Jesus Christ.
1TI.3.14	Uu maak mekwaach e masinahamaataan Timothy, nipukuseyihten wiipach chechii takushiniyaan chechii waapamitakuch. 
1TI.3.15	Ekaa maak wiipach takushiniyaane, uu kaa masinahamaatakuch eukw uu che wiichihiikuyekw chechii chischeyihtamekw taan chipaa iteyihtaakusinaanuu anite e ishi peyakuteusiihkw Chishemanituu e ihtaat. Wesh uu e ishi peyakuteusiihkw eukw uyuu utayimiheukamikw an kaa pimaatisiit Chishemanituu kaye ekut wehchi yaaichikaapuyihkw kaye eukuu wehchi yaaiteyihtaakusiihkw taapwewinihch ishi. 
1TI.3.16	Nuwach kiipaa chisteyihtaakun an taan e ishi miskaateyihtaakuch chitaapwehtamuwinuu. Chishemanituu wiyaasuwinihch e chii ishi nuukuhiisut. Chii cheshtinaateyihtaakuhiikuu Kaa payehchisiyich Ahchaahkwa taapwe Chishemanituu e chii pechi itishahukut. Chii waapamikuu enchil. Chii aayimuumaakanuu e kacheskwaanuyich anite nanaahkuu e itiskaanesinaanuyich. Chii taapweyimikuu aweyuuh utah aschiihch. Ekw maak kihchikiishikuhch kaa ishi uhpiskaat chechii chisteyihtaakuhaakanuut.
1TI.4.1	Kaa payehchisiit Ahchaahkw piyekasch wiihtamaacheu taan che ati ispayiyich e maahchich chiishikaayikwaauh. Kata ihtaauch awenich e puuniitwaau e taapweyimaatwaau Jesus. Chika wiyeshimikuuch taan e ishi wawiyesimuweyich machiahchaahkwa ekw che nuushunehamuwaatwaau taan e ishi chiskutamaacheyich. 
1TI.4.2	Ekw maak aniyuu che ishi wawiyesimuwetwaau uchii nitamukw e ishi chiskutamaachetwaau ekut che uhchi papehtaakuhkwaau uyuu machi chiskutamaachewinh. Uchii maak che papaawiyesimuwetwaau chek namui mitun wiyesh chika uhchi iteyihtamihiikuuch taan e ishi machi chiskutamaachetwaau che ishpish ekaa chischeyihtahkwaau taaniyuu eukw taapwewiniyuu kaye taaniyuu eukw wiyeshimuwewiniyuu. Namui mitun katauhchi papaameyihtamuch taan e ishi machi chiskutamaachetwaau. 
1TI.4.3	Chika wii chistahamaacheuch chechii niipuunaanuyich. Kaye chika ihtakuniyuu miichimiyuu e wii chistahamaachetwaau chechii miichinaanuyich. Chishemanituu maak chii ushihtaau uyuu miichimiyuu chechii miichiyich e nanaaskumuyich aniyuu kaa taapwehtamiyich kaye kaa chischeyihtamiyich taapwewiniyuu. 
1TI.4.4	Wesh misiwe miichimiyuu e miichinaanuyich kaa ushihtaat Chishemanituu miywaashiyuu. Namui maak chekwaan chipaa uhchi aatuweyihtenaanuu chechii miichiihkw e iteyihtamukw chechii wiinihiikuyihkw chipimaatisiiwinaahch chiishpin shaash kaa nanaaskumaauhkwe Chishemanituu an kaa ishi utinamaasuyihkw. 
1TI.4.5	Wesh e ihtuutaakanuyich taan aniyuuh kaa itashtaat anite utayimuwinihch chechii ihtinaanuyich kaye maak ayimihchikewiniyuu eukw uyuu e ishi nahiiwehiikut Chishemanituu.
1TI.4.6	Chiishpin maak uyuu ishi waawiihtamuutwaawenich wiichishaanimaauch chika miyu atushkuwaau Christ Jesus wesh chika miyu nihtaauchihiikuun taan e ishi taapwemakaniyich Chishemanituu utayimuwin kaye an miyu chiskutamaachewin kaa ishi nuushunehaman. 
1TI.4.7	Ekaawii aapachihtaah aniyuu ekaa wiyesh itaapatahkwaau nitawiin tipaachimuwinh e kacheskweyin maak e chiskutamaacheyin mwehch taapwe Chishemanituu utayimuwin chechii itaapaachihtaayin. Uste wii chiskutamaasuh taanite etituu chechii uhchi nanihiiwehiit Chishemanituu. 
1TI.4.8	Ihtakuniyuu kiipaa taan e ishi wiichihiikut awen e sasaaupayihut. Ekw maak an awen suuhk muush kaa wii nanihiiwehaat Chishemanituu eukw uyuu etituu che wiichihiikut anuhchiish utah e pimaatisiit kaye maak anite ishi niishtaamihch. 
1TI.4.9	Taapwemakan uu itwewin, kaye ihtakun chechii taapwehtaakanuuhch. 
1TI.4.10	Eukw maak wehchi suuhk yaapach iteyihtamihiikuyihkw uu taan e itaapatisiihkw aat e aayimuhuyihkw wesh chitaspeyimututawaanuu Chishemanituu kaa pimaatisiit, an kaa nituweyimaat misiwe aweyuu chechii pimaachihuyich kaye kaa pimaachihaat misiwe aniyuu kaa taapweyimikut.
1TI.4.11	Eukw uyuu chipaa ishi wiishumaawaauch kaye chipaa ishi chiskutamuwaawaauch awenichii kaa taapwehtahkwaau. 
1TI.4.12	Ekaawii chika uhchi aatuwaahiikuuch awenich aniyuu e uschipimaatisiyuut uyuu e itaapatisuut. Mikw ishi pimaatisii anit chechii uhchi chischinuwaapahtahkwaau chipimaatisiiwiniyuu anichii kaa taapwehtahkwaau, taan e itihtaakuniyich chitayimuwiniyuu, kaye taan e ishinaakuhch chipimaatisiiwin kaye taan e ishi saachihiiweyin maak e ishi taapwehtaman kaye taan e ishi payehkaatisiyin. 
1TI.4.13	Che ishpish ekaa takushiniyaan suuhk yaapach muush ayimihtaa Chishemanituu utayimuwin anite e maauchihiituyekw kaye suuhk aahchiista e kacheskweyin kaye e Chiskutamaacheyin. 
1TI.4.14	Muush aapachihtaah an ahchaahkw miiwewin e ishi ayaan chechii atushkuwat Chishemanituu. Wesh eukw uu miiwewin kaa miikuyin chischiwehiichewinihch uhchi, kaa saaminiskwaau e ayimiheshtamaaskwaau anichii kaa niikaanishkaakahkwaau ayimiheukamikuyuu. 
1TI.4.15	Nanaakatuweyihtamihiikw muush chechii ihtuutaman uu kaa ishi aayimuutamaataan ekw maak chechii waapahtahkwaau misiwe awenich taan e ishi wetaach kaschihuyin e atushkuwat Chishemanituu. 
1TI.4.16	Nanaakatuweyihtamihiikw kaye chipimaatisiiwin kaye an e ishi Chiskutamaacheyin. Uu ishi nanaakataweyihtamine eukw che kanuweyimikuyekw kaye che pimaachihiikuyekw, chiya kiipaa kaye maak anichii kaa nituhtaaskwaau.
1TI.5.1	Ekaawii chistahamuu awen kaa chisheinuut. E iteyihtaakuniyikwe maak chechii chistahamuwaakanuut chekwaayuu yaakwaau ishi ayimihii muyaam taan chipaa ihtuutawaau tipiiwe kuuhtaawii. Anichii kaa uschiniichuutwaau muyaam tipiiwe e wiichishaaniin chipaa ihtuutawaauch, 
1TI.5.2	ekw anichii kaa chisheishkweshuutwaau muyaam e ukaawiyin chipaa ihtuutawaauch. Anichii kaa uschiniichiskweutwaau muyaam tipiiwe chiichishaaniskwemach chipaa iteyimaauch, namui mitun nitawiin chipaa uhchi ishi maamituneyimaauch.
1TI.5.3	Miyu naanaakachihaahkuch anichii mitun kaa peyakutwaau iskweuch. 
1TI.5.4	E peyakut iskweu e ihtaayikwen maak utawaashiim maak ushim e ispihtaatisiyich chechii kanuweyimikut kiipaa che kanuweyimikut ekw maak che nuukuhtaayich e chisteyimaayich Chishemanituu kaye taapwe taapwehtamuwinihch e ishi pimaatisiyich. Uyuu ihtitwaawenich ekw muyaam e chiiwe miyaatwaau taan kaa ishi miyutuutaakutwaau uniichihiikuwaau maak umushuumuwaau ekun che ishinaakusitwaau. Eukw uyuu e ishi nahiiwehiikut Chishemanituu e ihtinaanuyich. 
1TI.5.5	Iskweu maak mitun e peyakut ekaa mitun ihtaayich aweyuu chechii wiichihiikut mikw Chishemanituu aspeyimututaweu. Muush kanawach ayimihaau e chiishikaayich kaye e tipiskaayich e nitutamuwaat Chishemanituu chechii wiichihiikut. 
1TI.5.6	Ekw an iskweu kaa peyakut pisikw maak mikw wiya kaa wii nanihiiwehiisut muyaam e nipit ishinaakusuu aat aniyuu eshkw e pimaatisiit. 
1TI.5.7	Eukw uyuu kaye ishi waawiihtamuuch misiwe anichii kaa taapwehtahkwaau ekw maak namui nitawiin chika uhchi ishi ataameyihtaakusuu awen. 
1TI.5.8	Wesh chiishpin awen ekaa mitun waa wawiichihaakwe tipiiwe uwaahkumaakanh kaye aniyuuh anit tipiiwe e peyakuteusiit kaa ihtaayich mitun ekaa taapwehtahk taapwewiniyuu ishinaakusuu uyuu e ihtit. Etituu wiya namui muyaam ihtuu ishpishaat aniyuu ekaa kaa taapwehtamiyich.
1TI.5.9	Namui chipaa uhchi masinahwaakanuu iskweu kaa peyakut anite ayimiheukamikuhch chechii uhchi wiichihaakanuut paatish kutwaashumitanuupuneshite. Kaye namui chipaa uhchi wiichihaakanuu uste peyakwaau kaa niipuukwe. 
1TI.5.10	Kaye chipaa ihtakuniyuu taan e ishi miywaachimaakanuut e mamiyuutuutamaachet, muyaam e chii miyu nihtaautinaat awaashah, e chii miyu kanuweyimaat maan maaniteuh, kaye muush e chii mamiyuututawaat kaa taapwehtamiitwaauh kaye muush e chii nanaatamuwaat aniyuuh kaa aayimihuyich ekw maak suuhk muush e chii naanituu miskahk taan che ishi mamiyuutuutamaachet.
1TI.5.11	Anichii iskweuch kaa peyakutwaau eshkw kaa uschipimaatisiitwaau namui chipaa uhchi asichisinahwaakanuuch anit mesinahwaakanuyich kaa peyakuyich iskweuh. Wesh katachii ishinaakuniyuu eshkw miin che wii niipuutwaau. 
1TI.5.12	Miin maak niipuutwaawenich shaash maak kaa masinahwaakanuwaakwenich ekw che ishinaakuniyich e piikunahkwaau taan kaa itaatwaau Chishemanituuh cheshtinaash che ihtuutahkwaau. 
1TI.5.13	Kutakach uchii kaa ushchipimaatisiitwaau kaa peyakutwaau iskweuch wetaach namui wiyesh chika uhchi iteyihtamuch ekaa mitun chekwaayuu ihtuutahkwaau. Mikw papaa piihtakuweuch aweyuu wiichiihch, mikw e papaa chiiutetwaau. Namui maak mikw uyuu ihtuuch, chek papaa pakunuumuweuch kaye papiichiskwehtaasuuch e aayimuutahkwaau chekwaayuu aniyuu ekaa chipaa uhchi aapateyihtamihiikuuch. 
1TI.5.14	Uste maak miywaayuu ekush miin chechii niipuutwaau uchii iskweuch kaa peyakutwaau eshkw kaa uschipimaatisiitwaau, kaye chechii ati ayaawaatwaau awaasha kaye chechii miyu nanaakataweyihtahkwaau uwaaskahiikanimuwaauh. Uyuu maak ihtuutahkwaawenich namui nitamukw chika uhchi ishi ayimitutaakuuch aweyuu. 
1TI.5.15	Shaash wesh ihtaauch anichii kaa peyakutwaau iskweuch uste e iteyihtahkwaau machimanituu chechii nanihiihtuwaatwaau. 
1TI.5.16	E ihtaakwe iskweu e ihtaayich iskweuh e waahkumaat e peyakuyich chipaa wiichiheu uyuuh, ekaawii umaamuuayimihaauch kata uhchi maahtakushkaakuuch uyuuh kaye chechii wiichihaatwaau, aniyuuh yaakw chipaa wiichiheuch tekash kaa peyakuwiitwaau iskweuh ekaa mitun kaa ihtaayich aweyuu chechii naanaakachihiikuyich.
1TI.5.17	Anichii kaa wiichihiiwetwaau e niikaanishkaakanuyich ayimiheukamikuyuu e miyu nanaakatuweyihtahkwaau maak aniyuu e itaapatisitwaau iteyihtaakuniyuu naashch chechii chisteyimaakanuutwaau. Etituu maak chipaa chisteyimaakanuuch anichii mitun tekash kaa ishi pachishtinisutwaau chechii waawiihtahkwaau Chishemanituu utayimuwiniyuu kaye chechii chiskutamaachetwaau. 
1TI.5.18	Wesh itashteu Chishemanituu utayimuwinihch, “Ekaawii ihtuutuu chituuhkaan ekaa chechii miyu ashamat e aapachihiit maak.” Miin anite itashteu, “An awen kaa aapatisit tepicheyihtaakusuu chechii miyaakanuut utipahamaakusiiwin.” 
1TI.5.19	Ekaawii papaameyihtamukw taan e itaakanuukwe e ishi ataameyihtaakusit kaa niikaanishkahk ayimiheukamikuyuu paatish niishu maak nishtu awenich peyakuniyiche taan e itaachimaatwaau. 
1TI.5.20	E ihtaakwe maak awen e niikaanishkahk ayimiheukamikuyuu taapwe e ataameyihtaakusit e machituutahk kuiskw chipaa wiihtamuwaakanuu taan e ishi wanituutahk uhchishkuu misiwe umaamuuayimihaau e ihtaayich ekw maak misiwe awen anit chechii uhchi yaakwaamiit.
1TI.5.21	Uu maak chititashumitin Chishemanituu kaye Jesus Christ kaye maak kaa payehchisiitwaau enchilich e pehtuutwaau, nanihiihta uu taan kaa itashumitaan anuhchiish. Misiwe chekwaan e ihtuutaman nuukuhtaa taapituu e iteyimitwaau misiwe awenichii. 
1TI.5.22	Ekaawii wesaa wiipach chika uhchi saaminaau awen kaye chechii wiichihiit awen e machituutahk. Suuhk miyu kanuweyimisuu chechii payehchinaakuhch chipimaatisiiwin.
1TI.5.23	Uu maak chiwii ititin Timothy, an muush kaa chii wii ayaahkusiyin maan, kaye chiskataahch kaa chii aahkusiyin, ekaawii mikw nipii muush minihkwe. Niyaanikutehch apishiish chipaa minihkwen shuuminaapuu aamine chechii uhchi miywaatisiyin.
1TI.5.24	Pasch awenich umachihtwaawinawaauh tiiwehch miyu nisituunaakuniyuuh eshkw ekaa mechim wiyaaskunaakanuutwaau. Kutakach maak namui tiiwehch chischeyihtaakuniyuuh umachihtwaawinawaauh. 
1TI.5.25	Ekun maak mwehch e ishinaakuniyikwaauh kaye awenich umiyuutuutamaachewinawaauh. Miyu nisituunaakuniyuuh kutakach. Anichii maak ekaa kaa miyu nisituunaakuniyikwaau umiyuutuutamaachewinawaauh eshkw paatimaa kata chischeyihtaakuniyuuh.
1TI.6.1	Chiyawaau aapachihaakanitikw kaa taapwehtamekw chishteyimaahkuch kuuchimaamuwaauch ekaa nitawiin chechii ishi aayimuuteyich Chishemanituu utishinihkaasun kaye maak uu e ishi chiskutamaacheyaahch. 
1TI.6.2	Ekw maak kuuchimaamuwaauch tiyaapwehtamuwaakwenich ekaawii chika uhchi ihtuutuwaawaauch ekaa chechii chishteyimekuch mikw aniyuu e chischeyimekuch e wiichishanitutuwekuch. Teyakuch etituu chipaa miyu atushkuwaawaauch chechii wiichihekuch uchii chiichishaanuwaauch kaa saachihaakanuutwaau.
1TI.6.2	Eukw maak uu chipaa ishi chiskutamaachenaawaau kaye chipaa ishi kacheshkwenaawaau.
1TI.6.3	Ekw maak awen aahchiiuh e ishi chiskutamaachet kaye e aanuwehtamuwaat aniyuu Utipeyihchikeu Jesus Christ utaapweu ayimuwiniyuu kaye aniyuu e chiskutamaakanuyich chechii Chishemanituuwaatisiinaanuyich 
1TI.6.4	naashch taapwe chihchiwe iteyimisuu, kaye namui nihaau chischeyihtam aniyuu chekwaayuu waa ishi aayimuutahk. Wesh uste iteyihtam chechii aayimuutahk chekwaayuu anit chechii uhchi ekaa naniheyimitunaanuyich. Ekut maak utah wehchipayihch uhteyihtamuwin kaye e mamachipayihkahtaatunaanuuch kaye maayeyihchewin kaye nitawiin e itaakanuut awen. 
1TI.6.5	Uchii maak kaa mamachipayihtaasutwaau namui chischeyihtamuch taapwewiniyuu kaye namui kuiskw chii ishi nisituhtamuch taapwewiniyuu. Eyuu maak iteyihtamuch e Chishemanituuwaatisiinaanuyich ekut chechii uhchi uhtisiitwaau.
1TI.6.6	Taapwe kiipaa e Chishemanituuwaatisiit awen e ispihteyihtahk maak taan e ishi ayaat niweyuutisiin iteyihtam. 
1TI.6.7	Kaa pimaatisiihkw utah aschiihch namui chekwaan kuuhchi petaanaanuu. Puunipimaatisiihkwe maak namui chekwaan chika uhchi chistuhtataanaanuu. 
1TI.6.8	Eyuwehch maak e ayaayihk miichim kaye chekwaayuuh e chichishkamuhkw ekun chipaa ishi naniheyihtenaanuu. 
1TI.6.9	Ekw maak anichii muush etituu kaa wii ayaatwaau chekwaayuu kata nachishkamuch e ishi kakwechihiikutwaau aniyuu kaye maak aniyuu che ishi ati nanaahkuu machinanituweyihtahkwaau muyaam e nakwaatikutwaau kata ishinaakuniyuu. Waawaach tekash chika chii wanaachihiikuuch uyuu. 
1TI.6.10	Wesh shuuliyaau e saachihtaakanuuhch ekut wehchipayihch nanaahkuu machihtwaawin. Waawaach ekut kaa uhchi puuniitwaau kutakach e taapwehtahkwaau kaye maak ekut naashch wehchi mamishimeyihtamihiisutwaau kutakach.
1TI.6.11	Chiya maak Timothy, Chishemanituu kaa atushkuwat, ekaawii aapateyihta uyuuh machi chekwaayuuh. Uste iteyihtamahiikuh kuiskutaatisiiwin, Chishemanituuwaatisiiwin, taapwehtamuwin, saachihiiwewin, yaaiteyihtaakusuwin, kaye chiyaamisiiwin. 
1TI.6.12	Suuhk yaaichikaapuushta an e ishi taapwehtaman anit chechii uhchi uhchisiyin kaachiche pimaatisiiwin. Eukw wesh kiipaa an kaa ishi wiyaapamikuyin chechii ishi ayaayin iskutak tekash kaa chischeyihtaakusiyin che atushkuwat Chishemanituu, kaa wiihtaman taapwe e taapwehtaman uhchishkuu mihchetu awenich e ihtaatwaau. 
1TI.6.13	Chishemanituu chii pachishtinam misiwe chekwaayuu kaa pimaatisiimakaniyich. Christ Jesus tekash chii chischeyihtaakuhuu awen wii anit kaa uhchishkuukaapuushtawaat Pontius Pilate. Taapishkun Chishemanituu ekw maak Christ Jesus e pehtuutwaau, uu chiwiishi siihchimitin, 
1TI.6.14	yaakwaau ishi nanihiihta taan kaa itashumisk Chishemanituu, kuiskw wii ihtuut ekw maak namui nitawiin chika uhchi ishi ataameyihtaakusin che ishpish ekaa miin takushihk Chitipeyihchikeminuu Jesus Christ. 
1TI.6.15	Wiya maak Chishemanituu chika chischeyihtam che ishpish utihchipayihtaat uyuu che takushiniyich Jesus. Wiya Chishemanituu taapwe iteyihtaakuniyuu chechii maamihchimaakanuut kaye wiya chihchiwe pimipayihtaau misiwe chekwaayuu. Eukw uyuu misiwe chisheuchimaauch uchisheuchimaamuwaau kaye misiwe kaa tipeyihchetwaau utipeyihchikemuwaau. 
1TI.6.16	Wiya mikw kaachiche pimaatisiyuu, anite maak ekaa nihtaa muhch chechii naataakanuyich waashtewiniyuu ekut e ihtaat, anite ekaa aweyuu chechii naatikut. Namui nihtaa muhch uhchi waapamikuu aweyuu kaye namui nihtaa chika chii waapamikuu. Wiya maak chika chisteyihtaakuhaakanuu kaye maak wiya ayaau kaachiche suuhkaatisiiwiniyuu. Amen.
1TI.6.17	Chinituweyimitin maak Timothy, chechii wiihtamutwaau anichii kaa miisitisiitwaau ekaa chechii chihkaateyimishutwaau aniyuu e miisitisiitwaau kaye ekaa chechii aspeyimututahkwaau aniyuu ekaa kaa cheshtinaateyihtaakuniyich miisitisiiwiniyuu. Chischisuumach uste Chishemanituu chechii aspeyimututuwaatwaau an kaa miyu miitahkw misiwe chekwaayuu chechii miyeyihtamihiikuuhkw. 
1TI.6.18	Wiihtamuuch anichii kaa miisitisiitwaau chechii miyutuutamaachetwaau, miyutuutamaachewinihch chechii ishi miisitisiitwaau, chechii ishinaakusitwaau naashch kaa miyeyihtahkwaau e miiwetwaau kaye naashch kaa wehchipayiyich chechii papahkwenamuwaatwaau aweyuu taan e ishi ayaatwaau. 
1TI.6.19	Uyeyuu maak ihtuutahkwaawenich ekut chechii uhchi ayaatwaau chihchiwe miisitisiiwiniyuu anite niishtaamihch, ekut kaye chihchiwe chechii uhchi chischeyihtahkwaau pimaatisiiwiniyuu utah aschiihch.
1TI.6.20	Chiya Timothy naanaakachihtaa taan kaa ishi miisk Chishemanituu chechii itaapatisuut. Ekaawii wiichihiyich anichii kaa ayimitutahkwaau chekwaayuuh ekaa wiichihiiwemakaniyikwaau anite ishi e Chishemanituuwaatisiinaanuyich. Ekaawii aapatihtuuch anichii kaa itihtaakusitwaau muyaam naashch mistahii e chischeyihtahkwaau chekwaayuu ekaa maak nihaau muyaam ishi kachescheyihtahkwaau. 
1TI.6.21	Wesh pasch uchii uyuu kaa iteyihtaakusitwaau nakatamuch aniyuu kaa ishi chiskutamuwaakanuutwaau chechii taapwehtahkwaau.
1TI.6.21	Chishemanituu maak misiwe chika shaweyimikuwaau.
2TI.1.1	Niya Paul, kaa masinahamaataan. Jesus Christ utapastalimh niya, wesh eukw uyuu kaa ishi wiyaapamit Chishemanituu. Wiya Chishemanituu nichii itishahuukw chechii aayimuutamuch aniyuu pimaatisiiwiniyuu taan kaa ishi cheshtinaachishtaat che ayaayich aweyuu taapweyimaayichen Jesus Christ. 
2TI.1.2	Chiya Timothy chimasinahamaatin, chiya nikusihkaatimaawin kaa saachihiitaan. Chishemanituu uhtaawiimaau kaye Utipeyihchikeu Jesus Christ chika miyutuutaakw, chika chistimaacheyimukw kaye chika miikw chiyaameyihtamuwiniyuu.
2TI.1.3	Ninanaaskumaau Chishemanituu e cheshtinaateyimuyaan e kuiskupimaatisiyaan e atushkuuk, mwehch aniyehkaanaanich aanische niwaahkumaakanich kaa ishi atushkuwaatwaau. Kaye maak ninanaaskumaau Chishemanituu e chischisiitutaataan tahtwaau e ayimihaayaanh e chiishikaach kaye e tipiskaach. 
2TI.1.4	Nichischisin taan kaa ishi uhchikuwaapiyin maahchishtai kaa waapamitaan. Taapwe nipaa miyeyihten miin waapamitaan wesh naashch chiwii waapamitin. 
2TI.1.5	Nichischisin naashch suuhk e chii iteyihtamihiikuyin e taapwehtaman. Ekun kaa ishinaakuniyich chikaawii Eunice ekw maak chuuhkuum Lois utaapwehtamuwinawaau. Nicheshtinaateyihten maak ekun e ishinaakuhch kaye chiya chitaapwehtamuwin. 
2TI.1.6	Eukw maak uu wehchi wii chischisuumitan suuhk muush chechii aapachihtaawat aniyuu miiwewiniyuu Chishemanituu kaa miisk iskutak kaa saaminitaan e ayimiheshtamaataan. 
2TI.1.7	Wesh aniyuu ahchaahkwa Chishemanituu kaa miitahkw eukw an che waachihiitahkw ekaa chechii kushtaachiihkw. Suuhkaatisiiwiniyuu chimiikunuu uu Ahchaahkw, kaye maak saachihiiwewiniyuu kaye chiwiichihiikunuu chechii nanaakataweyihtamuhk taan e ihtiihkw.
2TI.1.8	Ekaawii maak chika uhchi pimaamishiishtamuwaan Chitipeyihchikeminuu umiywaachimuwin chechii aayimuutamut. Kaye maak aat uu mekwaach e chipahukuyaan Christ uhchi ekaawii chika uhchi shaakweyimun e uwiichewaakanitutaataan. Ayeskawiishta teyakuch taan che ishi nanehkaateyimuyin e waawiihtaman miywaachimuwin wesh chika miikw Chishemanituu maskuusiiwiniyuu. 
2TI.1.9	Chishemanituu chichii pimaachihiikunuu kaye chichii tepwaatikunuu chechii payehchisiihkw e utiiniimitutaatahkw. Namui wii aniyuu taan kaa ishi atushcheuhkw uyuu wehchi ihtuutaatahkw. Eshkw ekaa uhchi ihtakuniyich uyuu aschiiyuu shaash chii wiyeyihtam uyuu che ihtuutaatahkw Chishemanituu. Chichii wii waapahtiikunuu uchishewaatisiiwin Christ e ihtaayich uhchi. 
2TI.1.10	Iskutak maak chipimaachihiiweminuu Jesus Christ kaa pechi nuukuhaakanuut utah aschiihch ekut kaa uhchi chischeyihtamuhk chishewaatisiiwin. Wiya Jesus chii shaakuuchihtaau nipuwiniyuu kaye maak chichii waapahtiikunuu miywaachimuwinihch uhchi e ihtakuhch kaachiche pimaatisiiwin.
2TI.1.11	Chishemanituu nichii wiyaapamukw chechii waawiihtamaan uu miywaachimuwin, kaye Apastal chechii itaapatisiyaan kaye chechii chiskutamaacheyaan uu miywaachimuwin. 
2TI.1.12	Eukw maak uu niyaanikutehch wehch nanehkaateyimuyaan, mikw maak namui ihtakun taan chechii ishi pimaamishiitutamaan uu miywaachimuwin, wesh nichischeyimaau an awen kaa taapweyimak kaye maak mitun nicheshtinaateyihten chechii miyu kanuweyihtahk aniyuu taan kaa ishi pachishteyihtamuuk paatish utihchipayiyiche aniyuu e chiishikaayich miin che takushihk. 
2TI.1.13	Suuhk yaakwaau nanaakataweyihta kaye muush nuushuushkah taan kaa ishi chiskutamaataan, taapwehtamuwinihch kaye saachihiiwewinihch chechii ishi pimaatisiyin e wiichewat Christ Jesus. 
2TI.1.14	Kaa payehchisiit Ahchaahkw maak usuuhkaatisiiwin e ishi piihchishkaakuwat, suuhk yaakwaau ishi nanaakataweyihtah miywaachimuwin taapwewin taan an kaa pachishtinamaakuyin che waawiihtaman.
2TI.1.15	Wesh chichischeyihtenaache misiwe anichii kaa kweskaatisiitwaau anite Asia kaa ihtaatwaau e chii nakasitwaau, Phygelus ekw maak Hermogenes namui mitun nitaapateyimikuch. 
2TI.1.16	Nitayimiheshtamuwaayuu Onesiphorus anit aniyuu e peyakuteusiit kaa ihtaayich chechii chistimaacheyimikutwaau Chishemanituuh wesh muush chii ihtakuniyuu taan kaa chii ishi pechi waawiichihiit Onesiphorus, namui mitun uhchi shaakweyimuhiikuu e chipahukuch. 
2TI.1.17	Iskutak kaa takushinit Romehch tiiwehch nichii naanituwaapamukw paatish kaa miskuut. 
2TI.1.18	Kamaa chii nuukuhtwaakut Utipeyihchikeuh e chistimaacheyimikut anit aniyuu e chiishikaayich Christ miin takushiniyichen. Kaye maak chichischeyihtamuwaan taan kaa ishpish chii miyutuutamuut anite mekwaach Ephesus kaa ihtaawach.
2TI.2.1	Chiya, nikusihkaatimaawin Timothy, suuhk wii suuhkaatisiih Christ Jesus uchishewaatisiiwinihch uhchi. 
2TI.2.2	Chichii pehtuun taan kaa ishi chiskutamaacheyaan anite mekwesiinuu e mihchetinaanuuhch. Uu maak kaa ishi chiskutamaacheyaan che pachishtinekuch anichii kaa taapweucheyihtaakusitwaau chechii aashuu chiskutamuwaatwaau kutak aweyuuh. 
2TI.2.3	Suuhk wii siipiiwesiih e aayimuhuyinh mwehch Christ Jesus umiyuu maasihcheu iiniimh kaa ihtiyich. 
2TI.2.4	Wesh maasihcheu iinuu suuhk kuchihtaau chechii nahiiwehaat aniyuu kaa niikaanishkaakut kaye namui mitun aapateyihtamihiikuu chechii wiichihiiwet taan e ihtinaanuyich utah aschiihch. 
2TI.2.5	Pimaatisiih taan e ishi nitaweyimisk Chishemanituu chechii ishi pimaatisiyuut. Wesh awen kaa wiichihiiwet e chihchipahtaanuyich namui chika uhchi kaaniyuu paatish yaakwaau nanaakataweyihtahke aniyuu taan e ishi ihtakuniyich chipaa ishi nanaakataweyihtam. 
2TI.2.6	Kaye maak nihtaauchihchesuu suuhk kaa aapatisit iteyihtaakuniyuu wiya niishtam chechii pahkwenimaasut aniyuu taan kaa ishi nihtaauchihtaat. 
2TI.2.7	Maamituneyihtah uu taan kaa ishi waawiihtamaataan wesh Utipeyihchikeu chika ihtuutaakw chechii nisituhtaman misiwe chekwaan.
2TI.2.8	Muush kaye che chischisiyin taan kaa ishi waawiihtamaan miywaachimuwin e aayimuumak Jesus Christ e chii wanishkaanaakanuut nipuwinihch uhchi kaye maak David e ihtaayich e chii uhchi aanische pimaatisiit. 
2TI.2.9	Wesh e waawiihtamaan uu miywaachimuwin eukuu wehchi nanehkaateyimuyaan, kaye mwehch awen e chii wanahpisut kaa chii maamaahchikwaapiskahwaakanuut ekun e ihtuutaakuyaan, mikw maak namui chika chii maamaahchikwaapiskahiikanuuyuu Chishemanituu utayimuwin. 
2TI.2.10	Ekw maak e suuhchipayihch misiwe chekwaan chechii shaakuuchihtaayaan taan che ishi nanehkaachihiikuwaane, e pukuseyimuyaan aniyuuh Chishemanituu kaa wiyaapamaat che utiiniimit che ayaayich pimaachihiikusiiwiniyuu kaye kaachiche chisteyihtaakusuwiniyuu Christ Jesus e ihtaayich kaa uhchipayiyich. 
2TI.2.11	Wesh taapwemakan uu kaa chii iinaanuuhch, “Che wiich nipiimaauhkwe, chika wiich pimaatisiimaanuu kaye. 
2TI.2.12	Kanawaach che siipiiwesiistamuwaauhkwe nanehkaateyimuwin, chika wiich tipeyihchikemaanuu. Kaye maak itweyihkwe ekaa chischeyimahkw, kaye wiya chika iteu ekaa chischeyimitahkw. 
2TI.2.13	Ekaa maak kuiskw ihtiihkwe, yaapach kuiskw chika ihtuu wiya Christ, wesh namui aahchiiuh chika chii iteyihtaakusuu taan e iteyihtaakusit.”
2TI.2.14	Muush maak chischisuumach chitiiniimach uyeyuu kaye uhchishkuu Chishemanituu e ihtaayich yaakwaamimach ekaa chechii mamachipayihkahtaatutwaau ayimuwiniyuu uhchi, wesh namui mitun miyu wiichihiiwemakan uu e ihtinaanuuhch. Ihtakuniyuu taan e ishi machituutaakutwaau anichii kaa nituhtahkwaau. 
2TI.2.15	Suuhk muush ihtuut an maauch e kaschihuyin e ihtuutaman chekwaan aniyuu che naheyihtamahiikut Chishemanituu, mwehch awen suuhk kaa aapatisiit ekaa ihtakuniyich taan che ishi pimaamihiikut utaapatisuwin. Awen kuiskw kaa ishi chiskutamaachet taan e ishi taapwemakaniyich Chishemanituu utayimuwin ekun chipaa ihtin. 
2TI.2.16	Ekaawii papiskaateyihtamihiikw nitamukw ayimuwin ekaa aayimuumaakanuut Chishemanituu, kaye ekaa kachihkaawaastaakuhch chekwaan e aayimituutaakanuuch wesh namui wiichihiikuu awen uyuu e ishi ayiminaanuyich. Ihtuutaakuu mikw etituu chechii ayaawaapamaat Chishemanituu. 
2TI.2.17	Uu e ishi ayiminaanuuhch muyaam kaa muwech ahkusuwin ekun mwehch e iteyihtaakuhch. Anichii maak Hymenaeus ekw maak Philetus ekun e ihtitwaau e chiskutamaachetwaau. 
2TI.2.18	Chii nakatamuch taapwewiniyuu, ekw kaa ihtuutawaatwaau pasch aniyuu kaa taapwehtamiitwaauh ekaa chechii ati saapeyihtamiyich e taapwehtamiyich, wesh chii chiskutamaacheuch e itwetwaau shaash e chii wanishkaanaakanuyich kaa taapwehtamiitwaau. 
2TI.2.19	Mikw maak aniyuu Chishemanituu uchiskutamaachewin taan e ishi taapwemakaniyich namui chika chii aahtinikanuuyuu e ishpish yaaitaniyich, kaye an kaa itashtech, “Utipeyihchikeu chischeyimeu aniyuuh aweyuuh wiya tepiyeusiit” kaye “Misiwe awen Utipeyihchikeu e ihtaayich kaa ishi tipeyihtaakusit chipaa nakatam machaatisiiwiniyuu.”
2TI.2.20	Anite mista waaskaahiikanihch ihtakun nanaahkuu e ishinaakuhkwaauh wiyaakanh. Pasch aniyuuh wiyaakanh ushaaushuuliyaawaapiskuunh ekw kutak waaseyaapiskaauh. Pasch mistikuhch chii uhchi ushihtaakanuuh ekw kutak sischuuhch. Aniyuuh kaa shuuliyaauhkwaau namui naashch aapatanh ekw aniyuu ekaa kaa shuuliyaauhkwaau eukunh aniyuuh eshikum chiishikaauh yaapatahkwaauh. 
2TI.2.21	Michihpin maak awen payehchihiisute e nanaakatuweyihtahk ekaa chechii wiinihiikut machaatisiiwiniyuu, kata ihtakuniyuu aniyuu naashch e chisteyihtaakuniyich che ishi aapachihaakanuut, mitun tekash kata pachishtinisuu chechii miywaapachihiikut aniyuu kaa wii aapachihiikut e ihtuutahk mikw taan e itashumikut. 
2TI.2.22	Kuchihtaah ekaa chechii papiskaateyitamihiikuyin taan aniyuuh niyaanikutehch e ishi mushteneyihtahk chechii itaatisiit uschiniichuu. Uste iteyihtamihiikuh kuiskutaatisiiwin, taapwehtamuwin, saachihiiwewin kaye maak chiyaameyihtamuwin, e wiicheutwaau anichii kaa tepwaataatwaau Utipeyihchikeu chechii wiichihiikutwaau e payehkaniyikwaau utehiiwaauh. 
2TI.2.23	Ekaawii nanituhta nitamukw ayimuwin kaye chiishkwe ayimuwin, wesh ekut wehchipayihch chechii uhchi machipayihkahtaatunaanuuhch. 
2TI.2.24	Wesh an kaa aapachihiikut Utipeyihchikeu namui chipaa uhchi ayaashitemuweu. Chipaa chistimaacheyimeu misiwe aweyuu kaye maak aniyuu e miyu chiskutamaachesuut chipaa siipiiwesiistuweu aweyuuh. 
2TI.2.25	Kaye chiyaam chipaa ihtuutaweu e wii kuiskunaat aniyuu kaa naniskuustaakut aweyuuh. Chek maa chipaa chii ihtuutaakuyuuh Chishemanituu chechii kweskaatisiyich kaye chechii chischeyihtamiyich taapwewiniyuu. 
2TI.2.26	Kaye chechii chischeyihtamiyich taanite chechii uhchi wiihkuchihuutwaau e chii nakwaatikutwaau machimanituu e chii ihtuutaakutwaau mikw chechii ishi nanihiihtuwaatwaau taan e itashumikutwaau.
2TI.3.1	Che wii chischeyihtaman kaye uu, iskutak anite maahchishtai ati chiishikaakwaawenh naashch taapwe kata ihtakun taan che ishi aayimipayihch. 
2TI.3.2	Uste wiya kata iteyimisuu awen, kaye naashch taapwe kata saachihtaauch shuuliyaayuu. Naashch kata mamiywaachimisuuch, naashch chihchiwe kata iteyimisuuch e paashtaamutwaau, kaye naashch kata maamaayeyihcheuch. Kaye namui kata uhchi nanihiihtuweuch uniichihiikuwaauh. Namui mitun kata uhchi nanaaskumuuch chekwaayuu kaye namui mitun kata uhchi aapateyimeuch Chishemanituu. 
2TI.3.3	Namui kata uhchi kachistimaacheyimeuch aweyuu kaye namui mitun kata uhchi wii wepeyihtamaacheuch. Kata wii naanituu ayaahkuheuch aweyuu taan e itaatwaau, kaye naashch kata aahkuyuwesuuch, kaye naashch kata wiihchi chishuwaasuuch kaye naashch kata uhkaateuch aniyuu kaa miyutuutamiyitwaauh. 
2TI.3.4	Naashch kata wiihchi wawiyeshiheuch uwiichewaakanawaauh, namui mitun kata uhchi nanaakataweyihtamuch taan e ihtitwaau, kaye naashch taapwe mistahii kata iteyimisuuch. Uste kata saachihtaauch aniyuu wiyawaau e ishi muuchicheyihtamihiikutwaau chekwaayuu ishpish wii Chishemanituuh etituu chechii saachihaatwaau. 
2TI.3.5	Muyaam naashch e ayimihewaatisiitwaau kata wii ishinaakuhiisuuch mikw maak namui kata uhchi aapateyihtamihiikuuch aniyuu suuhkaatisiiwiniyuu chipaa wiichihiikuuch chechii nanihiiwehaatwaau Chishemanituu. Ekaawii papiskaasich uyuu kaa iteyihtaakusitwaau awenichii.
2TI.3.6	Papiihcheuch waaskaahiikanh ekw aniyuu iskweuh kaa shaakuuchihiikuyich machituutamuwiniyuu kaye pisikw nitamukw kaa wii itaatisiyich eukunh aniyuuh naashch waa tipeyimaatwaau. 
2TI.3.7	Uyuuh iskweuh muush kuchihtaayuu chechii chischeyihtamiyich nanaahkuu chiskutamaachewinh mikw maak namui chii miskamiyuuh taapwewiniyuu. 
2TI.3.8	Nishkuushtamuch taapwewiniyuu uchii naapeuch mwehch taan kaa ihtiyich aniyehkaanaanh Jannes ekw maak Jambres e chii nishkuushtuwaayich Moses. Naashch taapwe namui kuiskukuteyuuh umituneyihchikanawaauh kaye utaapwehtamuwinawaau namui kuiskw ishinaakuniyuu. 
2TI.3.9	Namui maak uste chika chii ihtuutamuch uyuu taan e ihtitwaau, wesh kata waapahtamiyuuh misiwe aweyuu taan e ishpish nitamukw ihtitwaau, muyaam taan kaa ishi chischeyihtaakusiitwaau aniyuuh niishu naapeuh Jannes ekw maak Jambres.
2TI.3.10	Chiya maak Timothy nicheshtinaahun che nuushunehaman nichiskutamaachewin, kaye kaa ishi pimaatisiyaan, kaye nititeyihtamuwin. Chichii waapahten taan kaa ishi taapwehtamaan, taan kaa ishi siipiiwesiyaan, kaye nisaachihiiwewin, kaye chichii waapahten taan kaa ishi siipiiwesiistamaan taan kaa ishi nanaahkuu nachishkamaan. 
2TI.3.11	Kaye maak chichii waapahten taan kaa ishi nanehkaachihiikuyaan kaye taan kaa ishi waawiisacheyihtamaan. Wesh misiwe chichischeyihten taan kaa ishi ihtuutaakuyaan anite Antioch, Iconiumihch kaye maak anite Lystrahch. Taapwe nuwach chii aahkwaateyihtaakun taan kaa ishi nachishkamaan. Mikw maak Utipeyihchikeu wiya nichii wiihkuchihiikw chechii shaapushkamaan misiwe taan kaa ihtuutaakuyaan. 
2TI.3.12	Ehe, taapwe, misiwe awen kuiskw kaa wiishi pimaatisiit kaye tekash kaa pachishtinisut e wiichewaat Christ Jesus, kata ihtakuniyuu taan che ishi nanehkaachihaakanuut, 
2TI.3.13	ekw anichii kaa machaatisiitwaau kaye anichii nitamukw kaa ishi chiskutamaachetwaau wetaach etituu kata iteyihtaakusuuch, e wiyeshimaatwaau aweyuu kaye wiyawaau e wiyeshimaakanuutwaau. 
2TI.3.14	Chiwii ititin maak chiya, taapwehta kaye suuhk nanaakataweyihta an taapwewin kaa chiskutamaakuyin e chischeyimatwaau anichii awenichii kaa chiskutamaaskwaau. 
2TI.3.15	Wesh chichischisinaache mekwaach e awaashiiwiyin shaash chichii chiskutamaakuun taan kaa ishi masinahiikanuyich Chishemanituu utayimuwinihch. Ekut kaa uhchi ayaayin kachehtaaweyihtamuwin chechii chischeyihtaman e taapweyimaat awen Christ Jesus ekut chechii uhchi pimaachihut. 
2TI.3.16	Misiwe taan e itashtech Chishemanituu utayimuwinihch wiya aniyuu tipiiwe utayimuwin Chishemanituu. Miywaapatan kacheschimuwewinihch, chistahamaachewinihch, kuiskuniwewinihch, kaye kuiskutaatisiiwin chischinuhamaachewinihch ishi. 
2TI.3.17	Ekw maak an awen kaa atushkuwaat Chishemanituu che mitunesiit, mitun e ayeskuwiit chechii miyu atushkuwaat Chishemanituu.
2TI.4.1	Chiya Timothy, chititashumitin uhchishkuu Chishemanituu kaye Utipeyihchikeu Jesus Christ e ihtaat, an che wiyaaskunaat kaa pimaatisiitwaauh kaye kaa nipiitwaauh, kaye maak miin che takushihk che chisheuchimaaut, 
2TI.4.2	che waawiihtaman Chishemanituu utayimuwin, suuhk waawiihtah aat anit ekaa e nihiipayihch chechii nituhtaakanuuhch, maak anit e nihiipayihch chechii nituhtaakanuuhch, chischeyihtaakuhtaa taapwewin, chistahamaache e wanituutaakanuuhch, kaye maak kaachiichimuwe kaye muush wii siipiiwesii kaye muush chiskutamaache. 
2TI.4.3	Wesh kata utihchipayuu taanit ekaa che uhchi nituhtahkwaau awenichii aniyuu tiyaapwemakaniyich chiskutamaachewiniyuu. Teyakuch kata naanitaweyimeuch aweyuu chechii chiskutamaakutwaau wiyawaau taan waa ishi pehtahkwaau. 
2TI.4.4	Namui chika uhchi aapateyihtamuch chechii nituhtakwaau taapwewiniyuu. Uste kata iteyihtamihiikuuch e maaniteuhtaakuniyikwaau tipaachimuwinh chechii nanituhtahkwaau. 
2TI.4.5	Mikw maak suuhk nanaakataweyimisuu chiya, kuiskw chechii ishi maamituneyihtaman taan mikw che ispayuwane. Siipiiwesiistah taan che ishi nanehkaachihiikuwane. Suuhk wiichihiich kutakach e waawiihtamuutwaau miywaachimuwiniyuu. Kaye maak mitun tekash ihtuut misiwe aniyuu taan kaa wii itaapachihiisk Chishemanituu.
2TI.4.6	Niya maak shaash utihchipayuu che pachishtinikanuuhch nipimaatisiiwin Chishemanituu ishi e ihtaat. Shaash utihchipayuu che nakatamaan uu aschii. 
2TI.4.7	Shaash nichiishihtaan an taan nipaa ishi miyu maasihtaan, shaash nichiishihtaan taan kaa ishi kakwechiskatahiicheyaan kaye nichii kanuweyihten taan kaa ishi taapwehtamaan. 
2TI.4.8	Shaash ayeskuushteu an chisheuchimaau astuutin aniyuu che miiyaakanuutwaau anichii che kuiskutaatisiitwaau. Eukw maak uyuu che pechi miit Utipeyihchikeu an kuiskw kaa ishi wiyaaskunichet miin pechi takushihke. Namui maak mikw niya nika uhchi miikuun uu e ishinaakuhch astutin, misiwe anichii saachihiiwewinihch kaa ishi pukuseyimutwaau Utipeyihchikeuh miin che takushiniyich kaye wiyawaau kata miyaakanuuch.
2TI.4.9	Suuhk kuchihtaa wiipach chechii pechi nitawaahiyin. 
2TI.4.10	Demas wii, shaash uste uyuu aschiiyuu saachihtaau kaye maak nichii nakatikw, anite Thessalonicahch ekute kaa ituhtet. Crescens maak wii anite Galatiahch ekute kaa ituhtet. Ekw Titus anite Dalmatiahch ekute wiya kaa ituhtet. 
2TI.4.11	Mikw Luke eukw e ihtaat utah e ihtaayaan. Yaaitei che wii pechi wiichewat Mark takushiniyine. Nitaweyimaau chechii pechi wiichihiit utah e ayimiheu aapatisuuch. 
2TI.4.12	Kaye maak Tychicus namui ihtaau utah, anite Ephesus ekute kaa itishahuuk. 
2TI.4.13	Takushiniyine che pechi niskuwenaman nitakuhp anite Troasihch, anite Carpus e ihtaat ekute kaa nakatamaan. Kaye aniyuuh masinahiikanh che petaayekw, yaaitei petaakw aniyuuh awesiishuyaan masinahiikanh. 
2TI.4.14	An naapeu kaa chii waaweyaapischisahk piywaapiskuyuu, Alexander kaa ishinihkaasut naashch taapwe chii ihtakuniyuu taan kaa ishi nanehkaateyimuhiit, mikw maak chika ihtakuniyuu taan che ishi ihtuutaakut Utipeyihchikeu uyuu taan kaa ihtuutuut. 
2TI.4.15	Che wii ayaakwaamiistuwat, wesh naashch chii nishkuushtam taan kaa ishi waawiihtamuwachiht miywaachimuwiniyuu.
2TI.4.16	Iskutak maauch niishtam kaa uhchishkuukaapuushtamaan e wiyaaskunikuyaan, namui waawaach peyakw awen nuuhchi wiichikaapuushtaakw, misiwe awenichii nichii nakatikuch. Kamaa ekaa maahtakushkaakutwaau uyuu taan kaa ishi ihtuutahkwaau. 
2TI.4.17	Mikw maak Utipeyihchikeu nichii wiichikaapuushtaakw kaye wiya nichii miikw suuhkaatisiiwiniyuu. Chii ispayuu maak yaapach tekash chechii waawiihtamuch uyuu miywaachimuwiniyuu kaye anichii ekaa Jewa kaa itiskaanesitwaau chechii uhchi pehtahkwaau, kaye maak nichii wiihkuchihiikuun ekaa chechii muut mistatimu. 
2TI.4.18	Wesh Utipeyihchikeu nika wiihkuchihiihkw misiwe taan che ishi utihtahukuyaan chekwaan e maayaatahch kaye wiya nika peshiikw anite aniyuu uchimaawiniyuu kihchikiishikuhch kaa ihtakuniyich. Wiya kata wii chisteyihtaakuhaakanuu kaachiche neshta kaachiche. Amen.
2TI.4.19	Niwaachiyemaauch Priscilla ekw maak Aquila. Niwaachiyemaau kaye Onesiphorus ekw maak misiwe anit aniyuu e peyakuteusiit. 
2TI.4.20	Erastus wii ekute anite Corinth e ihtaat, ekw Trophimus anite Miletus ekute kaa uhchiskatak e chii aahkusit. 
2TI.4.21	Suuhk kuchihtaah chechii takushiniyin eshkw ekaa pipuhch. Eubulus, Pudens, Linus kaye Claudia misiwe chiwaachiyemikuwaauch kaye anichii kutakach chiichishaanuuch chiwaachiyemikuwaauch. 
2TI.4.22	Utipeyihchikeu chika wiicheukw chitahchaahkuhch kaye chika chishewaatutaakw.
TIT.1.1	Niya, Paul, kaa masinahamaataan. Niya Chishemanituu utaapachihaakan kaye Jesus Christ utapastalimh. Nichii itishahukuun chechii wiichihiimach aniyuuh iinuuh Chishemanituu kaa wiyaapamaat chechii taapweyimaayich Jesus. Nichii itishahukuun kaye chechii chiskutamuukwaau chechii chischeyihtahkwaau taapwewiniyuu ekw maak chechii itaatisiitwaau taan e ishi nituweyimikutwaau Chishemanituu chechii itaatisiitwaau. 
TIT.1.2	Aniyuu maak taan e ishi chiskutamuukwaau ekut che uhchi cheshtinaateyihtahkwaau che ayaatwaau kaachiche pimaatisiiwiniyuu, aniyuu kaa itweyich Chishemanituu anite pechi weskach cheshtinaash che ayaawaakupanenich. Namui maak nihtaa nanatayuu Chishemanituu. 
TIT.1.3	Ekw maak wetihchipayiyich anit wiya Chishemanituu kaa iteyihtamihiikut chechii chischeyihtaakunuyich miywaachimuwiniyuu. Ekw maak misiwe awen wiyaawiihtamuuhk uyuu miywaachimuwiniyuu. Niya nichii miikw Chishemanituu chipimaachihiiweminuu chechii aapatisiihkahtamaan uu.
TIT.1.4	Chiya Titus chimasinahamaatin. Mwehch tipiyeu nikus ekun e iteyimitaan wesh peyakunihch chit ishi taapwehtenaanuu. Nitayimihaan Chishemanituu Uhtaawiimaau kaye Jesus Christ chipimaachihiiweminuu chechii chishewaatutaaskwaau kaye chechii miiskwaau chiyaameyihtamuwiniyuu.
TIT.1.5	Chichii nakatitin anit an ministikw Crete kaa ishinihkaatech chechii wiichihiitwaau anichii umaamuuayimihaauch taanit weushtaapayitwaau utaapwehtamuwiniwaahch. Chichii ititin misiwe e tahtihkwaau ihtaawin chechii wiyaapamitwaau anit awenich che niikaanishkuwaatwaau aniyuu umaamuuayimihaauh. Chischisih taan kaa ititaan chipaa iteyihtaakusuu awen e niikaanishkuwaat umaamuuayimihaauh. 
TIT.1.6	Chipaa miyu aayimuumaakanuu, chipaa peyakuheu wiichiskweu, kaye utawaashiim chipaa taapweyimeyuu Jesus. Namui chipaa uhchi aahkwaateyihtaakusiyuu, chipaa miyu pishichistamiyuu. 
TIT.1.7	An awen kaa niikaanishkuwaat umaamuuayimihaauh, namui chipaa uhchi machituutam anit chechii uhchi ataameyimaakanuut chekwaayuu, wesh Chishemanituuh atushkuweu. Namui chihchiwe chipaa uhchi iteyimisuu, kaye namui tiiwehch chipaa uhchi chishuwaasuu, kaye namui chipaa uhchi wiihchipeu, kaye namui chipaa uhchi aahkuyuwesuu, kaye namui chipaa uhchi saachihtaau shuuliyaayuu. 
TIT.1.8	Teyakuch chipaa chishewaatutaweu maaniteuh, kaye chipaa saachihtaau aniyuu taan e ishi kuiskunaakuniyich e ihtinaanuyich. Chipaa kachehtaaweyihtam kaye chipaa kuiskutaatisiyuu, chipaa payehchi pimaatisiyuu, kaye chipaa nanaakataweyihtam taan e ihtit. 
TIT.1.9	Muush yaakwaau chipaa ishi naanaakachihtaau taan kaa ishi chiskutamuwaakanuut Chishemanituu kaa taapwemakaniyich utayimuwinihch uhchi. Ekw maak kuiskw chechii ishi chiskutamuwaat kutak aweyuu kaye kuiskw chechii ishi nishkuushtuwaat aniyuu aweyuu kaa wii aanuwehtamiyich.
TIT.1.10	Wesh mihchetuuch awenichii ekaa wii nanihiihtamuwaatwaau Chishemanituu utayimuwiniyuu kaye wiyeshimeuch kutak aweyuu nitamukw e ishi ayimitwaau. Etituu maak iteyihtaakusuuch anichii kaa itwetwaau misiwe awen kaa taapwehtahk chipaa nanihiihtam wiishuwewiniyuu. 
TIT.1.11	Iteyihtaakuniyuu maak chechii chipihchihaakanuutwaau uyuu e ishi wiihtamaachetwaau wesh machipayiheuch aweyuu e chiskutamuwaatwaau aniyuu chekwaayuu ekaa chipaa uhchi chiskutamuweuch mikw aniyuu e wii ushuuliyaamihkaasutwaau uhchi. 
TIT.1.12	Waawaach kaye peyakw anit e ihtaatwaau e uhchiyich kaa chischiwehiicheyich chii itweyichen tipiiwe utiiniim e aayimuumaat, “Chiyawaau Crete kaa uhchiyekw muush chinanatayinaawaau, kaye mwehch machi awesiisach e iteyihtaakusiyekw, naashch e chihtimiyekw kaye naashch e ukaasichimiyekw.” 
TIT.1.13	Taapwe maak ekun e iteyihtaakusiyich aniyuu kaa itwet. Eukw maak uyuu che uhchi suuhk nishkuushtuwekuch anichii umaamuuayimihaauch kaa nituhtawaatwaau aniyuuh kaa wiyeshihiiweyitwaau chechii uhchi suuhchikaapuutwaau kuiskw e ishi taapwehtahkwaau. 
TIT.1.14	Ekaa chihchiwe chechii iteyihtamihiikutwaau aniyuu Jewa iinuu tipaachimuwinh kaye ekaa chechii nituhtuwaatwaau aniyuu aweyuuh kaa aanuwehtamiyich taapwewiniyuu. 
TIT.1.15	An awen kaa payehchi pimaatisiit misiwe chekwaayuu payehchinaakuniyuu, ekw an awen kaa machaatisiit kaye ekaa kaa taapwehtahk namui chekwaayuu payehchinaakuniyuu wesh naashch taapwe wiinaayuu umituneyihchikan kaye utehii. 
TIT.1.16	Itweuch e chischeyimaatwaau Chishemanituuh mikw maak aniyuu e itaatisiitwaau nuukuniyuu ekaa taapwe chischeyimaatwaau Chishemanituu wesh naashch machaatisiyuuch. Namui mitun nanihiihtuweuch Chishemanituu kaye namui mitun iteyihtaakusuuch chechii miyutuutahkwaau.
TIT.2.1	Chiya maak, e chiskutamuutwaau chipaa wiihtamuwaauch taan che ishi pimaatisiitwaau e wii kuiskutaatisiitwaau. 
TIT.2.2	Wiihtamuuch anichii kaa chisheinuutwaau chechii nanaakataweyihtahkwaau taan e ihtitwaau, kaye chechii iipwaahkaatwaau, kaye chechii ishi pimaatisiitwaau chechii uhchi chisteyimaakanuutwaau. Chipaawii suuhchikaapuuch taapwehtamuwinihch, kaye saachihiiwewinihch kaye siipiiwesiiwinihch ishi. 
TIT.2.3	Kaye maak wiihtamuuch chisheiskweshach upimaatisiiwiniwaahch chipaa nuukuniyuu Chishemanituu e pimaatisiistuwaatwaau. Namui chipaa uhchi papaamaachimeuch aweyuu chechii machaachimaatwaau, namui kaye chipaa uhchi wiihchipeuch, teyakuch 
TIT.2.4	chipaa chischinuhamuweuch uschiniichiskweu chechii saachihaayich unaapemiyuu kaye utawaashiimiyuu. 
TIT.2.5	Kaye chipaa chischinuhamuweuch chechii iipwaahkaayich, chechii payehchi pimaatisiyich kaye chechii miywaapatisiyich anite wiichiihch, kaye kuiskw chechii ihtiyich e nanihiihtuwaayich unaapemiyuu. Uyuu maak itaatisiyichen namui aweyuu kata uhchi machaayimuutamiyuu Chishemanituu utayimuwiniyuu.
TIT.2.6	Kaye maak siihchimach uschiniichuuch chechii yaakwaamiitwaau misiwe taan e ihtitwaau. 
TIT.2.7	Chiya maak kaye chipaawii waapahtiyaauch taan che ishi chischinuwaapamiskwaau e miyutuutamin misiwe taan e ihtiyin. E chiskutamaacheyin kaye chipaa nuukuhtaan e iipwaahkaayin kaye kuiskw chipaa ishi chischinuhamaachen. 
TIT.2.8	Kuiskw ishi ayimh, ekw maak anichii kaa aataweyimiskwaau namui chika uhchi miskamuch taan chechii ishi nitawiin itaachimitahkwaau ekw maak che shaakweyimuhiisutwaau.
TIT.2.9	Siihchimach aapachihaakanich chechii nanihiihtuwaatwaau uchimaamuwaauh kaye misiwe chechii ishi nanihiiwehaatwaau kaye ekaa chechii nanaaskushihaatwaau 
TIT.2.10	maak chechii kachemutamuwaatwaau. Chipaa nuukuhtaauch e ishpish miywaapatisitwaau kaye e ishpish kuiskw ihtitwaau ekw maak che chisteyihtaakanuyich aniyuu taan e ishi chiskutamaakaanuyich Chishemanituu chipimaachihiiweminuu e aayimuumaakanuyich.
TIT.2.11	Wesh Chishemanituu chii waapahtiiweu uchishewaatisiiwin chechii uhchi pimaachihut misiwe awen. 
TIT.2.12	Uchishewaatisiiwinihch chuuhchi chiskutamaakunuu chechii nakatamuhkw machaatisiiwin kaye ekaa chechii machimushteneyihtamuhkw chekwaan utah aschiihch. Kaye uchishewaatisiiwinihch chuuhchi chiskutamaakunuu chechii yaakwaamiihkw taan e itaatisiihkw, kaye chechii kuiskutaatisiihkw kaye chechii Chishemanituuwaatisiihkw utah aschiihch e ihtaayihkw, 
TIT.2.13	Eukuu e ishi pimaatisiihkw e ashuwaapahtamuhkw cheshtinaash che ispayihch an e shaweyihtaakuhch e chiishikaach che takushihk an kaa suuhkaatisiit Chishemanituu kaye chipimaachihiiweminuu Jesus Christ e pechi nuukusit uchisteyihtaakusuwinihch. 
TIT.2.14	Chii pachishteyimitisuu Christ chiyaanuu uhchi, chechii wepeyihtamaakuyihkw misiwe chimachihtwaawinuuh kaye chechii payehchihiitahkw mikw wiya chechii ayaautahkw. Chinituweyimikunuu suuhk chechii iteyihtamihiikuyihkw kuiskw chechii ihtiihkw.
TIT.2.15	Chiskutamuuch uyuu chekwaayuu kaye aapachihtaa an tipeyihchichewin kaa miikuyin chechii kaachiichimitwaau, kaye chechii wiihtamuutwaau taanit e wanipayitwaau. Ekaawii awen chika uhchi wii aatuweyimukw.
TIT.3.1	Chischisuumach chitiiniimach chechii nituhtawaatwaau aniyuu kaa uchimaamitwaau kaye chechii nanihiihtawaatwaau aniyuu kaa chisheuchimaau aapatisiyich kaye muush chechii ayeskuwiitwaau chechii aapatisiihkahtahkwaau kuiskw e ishinaakuniyich atushchewiniyuu. 
TIT.3.2	Wiihtamuch ekaa chechii machaayimuumaatwaau aweyuu, chechii chiyaameyihtaakusitwaau kaye chechii miyeyihtaakusitwaau. Muush chipaa yuuspaatisiistuweuch misiwe aweyuuh. 
TIT.3.3	Wesh kaye chiyaanuu peyakwaau chichii chiishkwepimaatisiinaanuu, namui chuuhchi nanihiihtuwaanuu Chishemanituu, chichii wiyeshihiikunaanuu kaye chichii shaakuuchihiikunaanuu nanaahkuu machi nituweyihtamuwinh kaye machi miyeyihtamuwinh. Pisikw chichii machaatisiinaanuu kaye chichii uhteyimaanuuch awenichii. Chichii uhkaataanuuch awenich kaye wiyawaau maak chichii uhkaateyimikunuuch. 
TIT.3.4	Mikw maak iskutak kaa waapahtiitahkw Chishemanituu chipimaachihiiweminuu e ishpish chishewaatutaatahkw kaye e ishpish saachihiitahkw 
TIT.3.5	chichii pimaachihiikunuu. Namui wii taan kaa ishi chimiyuutuutamuhkw chuuhchi pimaachihiikunuu mikw aniyuu Chishemanituu e chii chistimaacheyimitahkw ekut kaa uhchi pimaachihiitahkw. Kaa payehchisiit Ahchaahkw chichii payehchihiikunuu kaye miin chichii uschihiikunuu. 
TIT.3.6	Chishemanituu chii weyuuchipayiniyuu e siikanimaataakw Kaa payehchisiyich Ahchaahkwa anit e ihtaayihkw aniyuu uhchi taan kaa ishi ihtuutamaatahkw chipimaachihiiweminuu Jesus Christ. 
TIT.3.7	Ekw maak aniyuu e chii chishewaatutaatahkw Chishemanituu chichii ihtuutaakunuu chechii kuiskunaakusiihkw ekw maak chiyeshtinaateyihtamuhkw che ayaayihk kaachiche pimaatisiiwin. 
TIT.3.8	Taapwemakan uu kaa itweyaan.
TIT.3.8	Chinituweyimitin chechii siihchimatwaau anichii kaa taapweyimaatwaau Chishemanituu che wii miyutuutamuwaatwaau kutak aweyuu. Wesh miywaayuu kaye chika miyu wiichihiikuuch uyuu ihtuutahkwaawenich. 
TIT.3.9	Ihtaauch awenichii e machipayitwaau e aayimuutahkwaau Jewa iinuu wiishuwewinh taan aniyuuh chipaa kanuweyihtaakanuuyuuh kaye e aayimuutahkwaau taan e itiskaatuyich utaanische waahkumaakanawaauh. Ekaawii aapateyihtamukw chechii aayimuutamekw uyuuh chekwaayuuh wesh taapaa wiyesh itaapatan kaye namui mitun wiichihiikuuch awenichii. 
TIT.3.10	Ihtaate awen muush e ihtuutawaat chechii machipayiyich umaamuuayimihaau kaye chechii ihtuutawaat chechii pahkaanipayihuyich wiihtamuu peyakwaau maak niishwaau chechii puuniit aniyuu e ihtit. Ekaa maak nituhtaaske ekush ekaa piskaas. 
TIT.3.11	Chichischeyimaau e machituutahk awen uyuu e ihtit. E machituutahk maak ekut e nuukuniyich e wanipayit.
TIT.3.12	Nititeyihten chechii itishahuuk Artemas kaye maak Tychicus anite e ihtaayin. Iskutak maak takushinitwaawenich uchii naapeuch anite e ihtaayin che kuchihtaayin tiiwehch chechii pechi nachishkuyin anite Nicopolis kaa ishinihkaatech ihtaawin wesh ekut kaa wii ihtaayaan iskan pipun. 
TIT.3.13	Kata chistuhteuch an wiyaaskunichesuu Zenas ekw maak Apollos. Suuhk che kuchihtaayin chechii wiichihiitwaau e ayeskuwiitwaau, che nituu chischeyimatwaau misiwe chekwaayuu chechii ayaatwaau taan che ishi nituweyihtahkwaau. 
TIT.3.14	Anichii maak chiyaanuu chitiiniiminuuch chipaawii chischeyihtamuch taan chipaa chii ishi miyu atushcheuch, e wiichihaatwaau aweyuuh naashch e nituweyihtamiyich chechii wiichihaakanuyich. Namui chipaa uhchi ishinaakusuuch ekaa wiyesh itaapatisitwaau.
TIT.3.15	Misiwe maak awenichii utah kaa ihtaatwaau e ihtaayaan chiwaachiyemikuch. Waachiyemach chiwiichewaakanuuch anichii kaa taapwehtahkwaau. Chitayimiheshtamaatinaan Chishemanituu chechii chishewaatutaataakw misiwe e tashiyekw.
PHM.1.1	Niya Paul kaa masinahiicheyaan. Chiichishaanuu Timothy kaye ihtaau utah. Chipahutuukamikuhch nitihtaan anuhchiish an uhchi e atushkuuk Jesus Christ. Chiya niwiichewaakanaan Philemon kaa masinahamaataan kaye chiya kaa atushkuwat Jesus mwehch niyaan e ishi atushkuwachiht. 
PHM.1.2	Anichii umaamuuayimihaauch chiichihch kaa maamuu ayimihaatwaau eukunich kaye mesinahamuukwaau. Chimisinuu Apphia kaa ishinihkaasut ekw maak Archippus eukunich kaye mesinahamuukwaau. Kaye wiya Archippus suuhchikaapuu e atushkuwaat Jesus mwehch niya e ihtuuch. 
PHM.1.3	Nitayimihaan Chishemanituu Kuuhtaawiinuu ekw maak Utipeyihchikeu Jesus chechii miyutuutamaataakuch kaye chechii miitaakuch chechii chiyaameyihtamuwekw.
PHM.1.4	Niichishaan Philemon muush chichischisiitutaatin tahtwaau e ayimihaan. Ninanaaskumaau maak Chishemanituu. 
PHM.1.5	Muush nipehten e ishpish saachihiitwaau kaa taapwehtahkwaau. Nipehten kaye taan e ishi taapweyimat chitipeyihchikeminuu Jesus. 
PHM.1.6	Nitutamaan aniyuu e ati aayimuutamuutwaau awenichii taan e ishi taapwehtaman chechii wiichihiiwemakahch etituu chechii ati chischeyihtaman taan chechii ishi miyutuutamaakuyihkw Christ Jesus. 
PHM.1.7	Naashch taapwe nimiyeyihten kaye naashch nikaachiichihiikuun e chischeyihtamaan e ishi ayaan saachihiiwewin, niichishaan, wesh mihchetu kaa taapwehtahkwaau chii kaachiichihiikuuch taan e ishi ayaayin saachihiiwewin.
PHM.1.8	Eukw maak wehchi wii kakwechimitaan chekwaan e chischeyimitaan e ishpish saachihiitwaau awenichii. Apastal e ihtaayaan chipaa chii wiishuwaatitin taan che ihtiyin. 
PHM.1.9	Mikw maak saachihiiwewin nitihtuutaakuun teyakuch chechii kakwechimitaan. Namui chika uhchi aayihkamihiitin e wiihtamaataan taan chipaa ihtin aat e chisheinuuyaan kaye chipahutuukamikuhch e ihtaayaan e chii aayimuumak Jesus. 
PHM.1.10	Chiwii kakwechimitin maak chechii wiichihiit an weskach chitaapachihaakan Onesimus kaa ishinihkaasut. Wesh mwehch tipiiwe nikus nititeyimaau niya e chii aayimuutamuuk miywaachimuwiniyuu iskutak che taapweyimaat Jesus. Utah chipahutuukamikuhch kaa ihtaayaan ekut kaa pimaachihut. 
PHM.1.11	Taapwe kiipaa namui chuuhchi wiyesh itaapachihaau anite utaahch. Anuhchiish maak taapishkun taapwe chika miywaapachihaanuu.
PHM.1.12	Ekw maak kaau e itishahuuk anite e ihtaaut. Mikw maak wii chischeyihta naashch e macheyihtamaan e pachishtinak. 
PHM.1.13	Nipaa miyeyihten kiipaa utah chii kanuweyimaauchipane. Ekw maak mwehch chiya Philemon e wiichihiyin chipaa ishinaakun utah chii ihtaakupane Onesimus mekwaach chipahutuukamikuhch e ihtaauch miywaachimuwin uhchi. 
PHM.1.14	Mikw maak namui nuuhchi wii kanuweyimaau ekaa eshkw uhchi niskumuyin. Nipaa miyeyihten chiya tipiiwe wiyeyihtaman taan che itashuwaatat Onesimus, namui chiwii aayihkamihiitin.
PHM.1.15	Maaskuuch eukw uyuu wehchii pachishtinikut Onesimus Chishemanituuh chechii nakatisk eshkw anite paatimaa muush chechii ihtaat anite e ihtaaut. 
PHM.1.16	Taapaa ekw aapachihaakan chika uhchi ishi kanawaapamaakanuu. Uste chisteyihtaakusuu ishpishaat aapachihaakan. Mwehch tipiiwe chiichishaanuu chika ishi kanawaapamaanuu. Ekun wesh kiipaa e ishi kanawaapamak niya. Ekun maak mwehch che ishi kanawaapamat kaye chiya, mwehch tipiiwe chiichishaan kaye maak Utipeyihchikeu utaapachihaakanh.
PHM.1.17	Taapwe niwiichewaakan e iteyimuune mikw ishi piihtakahii mwehch niya chipaa ihtuutuun nituwaapamitaan. 
PHM.1.18	Chiishpin e ihtakuniyikwe taan kaa ishi machipayihiisk maak e ihtakuniyikwe e ishi masinahamaask niya nika nihiipayihtaan. 
PHM.1.19	Ekw maak niya tipiiwe e itisinahiicheyaan, niya Paul, chika taapishtwaatin. Namui chipaa uhchi nitaweyihtaakun chechii chischisuumitaan e masinahamuuyin chiya tipiiwe chipimaatisiiwin. 
PHM.1.20	Ekw maak e saachihiit Utipeyihchikeu, niichishaan, chipukuseyimitin chechii ihtuutaman uu kaa ishi kakwechimitaan chechii ihtiyin. Naashch chika miyeyihtamihiin ihtuutamane taan kaa ishi kakwechimitaan.
PHM.1.21	Nicheshtinaahun maak taapwe che ihtuutaman misiwe uu kaa ishi aayimuutamaataan chechii ihtiyin. Nicheshtinaahun kaye ayuwaak yaapach che ihtuutaman. 
PHM.1.22	Miin kutach chekwaan kaa wii kakwechimitaan chechii ihtuutamuuyin. Chipaa chii aa ayeskuunamuun peyakw e pischisaach anit e chiichihch. Wesh nipukuseyimaau Chishemanituu chechii nihiipayihtuut wiipach chechii nituwaapamitakuch muyaam e ishi nitutamuwekw.
PHM.1.23	Chiwiichewaakanuu Epaphras kaye wiya ihtaau utah chipahutuukamikuhch aniyuu uhchi e chii aayimuumaat Jesus. Chiwaachiyemikuwaau kaye wiya. 
PHM.1.24	Chiwaachiyemikuwaauch kaye Mark, Aristarchus, Demas ekw maak Luke. Kaye wiyawaau atushkuweuch Utipeyihchikeuh uchii. 
PHM.1.25	Nitutamaan Utipeyihchikeu Jesus Christ misiwe chechii shaweyimitaakw. Amen.
HEB.1.1	Anite weskach Chishemanituu mihchetwaau chii ayimiheu aniyehkaanaan aanische chuuhtaawiinuuh. Chii aapachiheu aniyuu uchischiwehiichesuuh nanaahkuu chechii ishi wiihtamiyich taan kaa pechi itwet. 
HEB.1.2	Anuhchiish maak, uyuuh maahchishtai e chiishikaakwaauh Ukusisa uhchi ekut wehchi ayimihiitahkw. Eukw uyuu Ukusisa Chishemanituu kaa aapachihaat misiwe chekwaayuu kaa ushihtaat kaye eukw uyuu kaa wiyaapamaat misiwe chekwaayuu che aashuumiyaat. 
HEB.1.3	An Ukusisimaau e ihtaat ekut wehchi chischeyihtaakuniyich Chishemanituu uchisteyihtaakusuwin, kaye Ukusisimaau tekash nispituweu taan e iteyihtaakusiyich. Wiya Ukusisimaau uchimaahkahtam aschiiyuu kaye misiwe chekwaayuu ishpimihch kaa ihtakuniyich. Utayimuwin kaa suuhcheyihtaakuniyich uhchi uchimaahkahtam misiwe uyuu. Chii pachishteyimitisuu chechii nipahaakanuut chechii uhchi payehchihaakanuyich aweyuuh e wepeyihtamuwaakanuyich umachihtwaawiniyuuh. Iskutak kaa chiishihtaat uyuu kaa ishi pachishteyimitisut ekw kaa waweyapihaakanuut anite unihiiwiniih Chishemanituu e ihtaayich aniyuu maauch e ispeyihtaakusiyich kihchikiishikuhch.
HEB.1.4	Eukw maak aniyuu wehchi wiya etituu chisteyihtaakusit Ukusisimaau ishpish wii enchilh. Chishemanituuh chii miikuu uyuu chechii ishpish chisteyihtaakusit. Aniyuu maak e ishinihkaataakanuut Chishemanituu Ukusisa ekut wehchi nuukuniyich taapwe wiya etituu e chisteyihtaakusit ishpish wii enchilh. 
HEB.1.5	Chishemanituu namui nihtaa uhchi iteu enchil e ayimihaat,
HEB.1.5	Chiya Nikus, anuhchiish uu kaa chiishikaach niya Chuuhtaawiitutaun.
HEB.1.5	Kaye namui wiiskaat uhchi iteu enchil e aayimuumaat,
HEB.1.5	Niya nika uhtaawiitutaakw ekw maak wiya che Ukusiyaan. 
HEB.1.6	Iskutak kaa pechi itishahwaat Chishemanituu Uniishtamuushaan utah aschiihch, chii itweu,
HEB.1.6	Misiwe Chishemanituu utenchilamiyuu chika nuuchiishtaakuu. 
HEB.1.7	Chishemanituu kaa aayimuumaat enchilh, chii itweu,
HEB.1.7	Nitihtuutuwaauch nitaapachihaakanich enchilich muyaam e yuutihch kaye muyaam ishkutehch chechii iteyihtaakusitwaau. 
HEB.1.8	Ukusisimaau maak e aayimuumaat chii itweu,
HEB.1.8	Chiya Chishemanituu, chuuchimaawin kaachiche chika ihtakun, kuiskw chitihtin e uchimaawiyin anite chuuchimaawinihch. 
HEB.1.9	Chichii saachihtaan kuiskutaatisiiwin ekw machaatisiiwin chichii uhkaaten. Eukw maak wehchii wiyaapamitaan niya Chichishemanituum, kaye kaa chisteyihtaakuhiitaan e tuumiskuunitaan chechii ayaayin muuchicheyihtamuwin. Chiya maauch chichisteyihtaakuhiitin ishpish wii chiwiichewaakanich. 
HEB.1.10	Chishemanituu kaye miin chii iteu Ukusisa,
HEB.1.10	Chiya, Utipeyihchikeu, kaa ushihtaayin aschii anite pechi weskach, chichii ushihtaan aschii eshkw ekaa mechim uhchi ihtakuhch chekwaan kaye chiya chitihchiihch chichii uhchi ushihtaan kihchikiishikw. 
HEB.1.11	Uyuuh maak kaa ishi ushihtaayin eshkw peyakwaau e chiishikaach chika iskwaapayuuh mikw maak kaachiche chika ihtaan chiya. Kihchikiishikw kaye aschii chika ati weskachuunh muyaam machunisha e mehchiskaakanuuhkwaau. 
HEB.1.12	Eshkw peyakwaau e chiishikaach chika kweschinaakuhtaan kihchikiishikw kaye aschii. Muyaam akuhpischiish e nuutametinikanuuch ekun che ihtuutaman. Mikw maak chiya muush peyakunihch chika iteyihtaakusin, namui nihtaa chika uhchi iskwaapayuu chipimaatisiiwin. 
HEB.1.13	namui maak nihtaa uhchi iteu Chishemanituu enchil taan kaa itaat Ukusisa. Chii iteu Ukusisa,
HEB.1.13	Aashtam pechi apih ute nihiiwinihch. Nika shaakuuchihaauch anichii kaa uhkaatiskwaau. Nika ihtuutawaauch chechii pachishteyimutisuustaaskwaau.
HEB.1.13	eukw uyuu Chishemanituu kaa itaat Ukusisa.
HEB.1.14	Ahchaahkuch maak enchilich. Chishemanituu itishahukuuch chechii waawiichihaatwaau aniyuu che pimaachihaakanuyich.
HEB.2.1	Eukw maak an wehchi iteyihtaakuhch etituu chechii mamechiminamuhkw an taapwewin kaa ishi pehtamuhkw ekaa chechii chiiwekaapuyihkw. 
HEB.2.2	Anite weskach aniyuuh tipaachimuwin kaa chii pechi wiihtahkwaau enchilich chii taapwemakaniyuuh. Anichii maak awenichii ekaa uhchi aapatihtahkwaau maak ekaa uhchi nahiihtahkwaau, chii waweshihaakanuuch taan kaa ishi tepicheyihtaakuniyich chechii ihtuutawaakanuwaakupanenich. 
HEB.2.3	Chiyaanuu maak chiishpin ekaa aapateyihtamuhkwe an pimaachihiiwewin waa ishi miiwet Chishemanituu chiyaanuu kaye chika waweshihiikunaanuu. Taapaa chika chii usimunaanuu iskutak wii waweshihiikuyihkwe. Wiya niishtam Utipeyihchikeu Jesus chichii wiihtamaakunuu taanite chechii uhchi pimaachihuyihkw, namui mikw enchilich chuuhchi wiihtamaakunuuch. Naanaache maak kutakach awenichii chichii waapahtiikunuuch e taapwemakaniyich aniyuu miywaachimuwiniyuu, wesh wiyawaau wechiihch chii pehtaweuch taan kaa itweyich Jesus. 
HEB.2.4	Chishemanituu maak kaye wiya chichii waapahtiikunuu e taapwemakaniyich aniyuu miywaachimuwiniyuu e maamishkaach ihtit kaye maamishkaach waapahtiiwewin e waapahtiiwet kaye nanaahkuu e ishi maamishkaach ihtuutamaachet. Kaye chii ihtuutaweu Kaa payehchisiyich Ahchaahkwa chechii miyaayich aweyuu nanaahkuu kaschihuwinh, taan aniyuuh wiya Chishemanituu e iteyihtamihiikut che ishi miiwet.
HEB.2.5	Misiwe chekwaayuuh kaa aayimuutamaan che utihchipayihkwaau namui wii enchilich chika uhchi uchimaahkahtamuch. 
HEB.2.6	Chichii miikunaanuu chechii cheshtinaateyihtamihkw uu wesh itashteu anite Chishemanituu utayimuwinihch,
HEB.2.6	Taan e ishinaakusit naapeu wehchi naashch chihchiwe iteyimat, mikw naapeu an, yaapach maak naashch chimiyukanuweyimaau. 
HEB.2.7	Weipishchiish chichii ihtuutuwaau etituu chechii tipihteyihtaakusit e iteyihtaakusiitwaau enchilh. Kaye yaapach chichii ihtuutuwaau chechii chisteyihtaakusit. 
HEB.2.8	Chichii miyaau chechii uchimaahkahtahk misiwe chekwaayuu.
HEB.2.8	Euk uu e itashtech Chishemanituu utayimuwinihch. Chichii wiihtamaakunuu maak Chishemanituu utayimuwinihch misiwe chekwaayuu e chii miitahkw chechii uchimaahkahtamuhkw. Namui ihtakun chekwaan ekaa chechii uchimaahkahtamuhkw. Anuhchiish maak eshkw namui chiwaapahtenaanuu misiwe chekwaan chechii uchimaahkahtamuhkw chiyaanuu kaa iiniiwiihkw utah aschiihch. 
HEB.2.9	Mikw maak chichischeyimaanuu wii Jesus e ayaat tipeyihchichewiniyuu misiwe chekwaayuu chechii uchimaahkahtahk. Chii ihtuutawaakanuu weipishchiish etituu chechii tipihteyihtaakusit e iteyihtaakusiyich enchilh. Uyuu maak chii ihtuutawaakanuu chechii nachishkahk nipuwiniyuu. Eukw uyuu wehchii miyaakanuut chechii chisteyihtaakusit kaye chechii ispeyihtaakusit aniyuu e chii nachishkahk nanehkaateyimuwiniyuu iskutak kaa nipahaakanuut. Aniyuu maak Chishemanituu naashch e chii saachihaat aweyuu utah aschiihch eukw aniyuu wehchii nipistamuwaat Jesus misiwe aweyuu. 
HEB.2.10	Chii ishinaakuniikupane taapwe chechii nanehkaachihaakanuut Jesus, wesh aniyuu e chii nanehkaateyimut ekut kaa uhchi ihtuutaakut Chishemanituu tekash chechii tepicheyihtaakusit chechii wepeyihtamaachet. Chishemanituu, an misiwe chekwaayuuh kaa ushihtaat kaye kaa ihtuutahk muush chechii ihtakuniyikwaauh, chii pachishtineu Jesus chechii nanehkaachihaakanuyich wesh chii nituweyimeu ukusisa kaa mihchetiyich chechii chischeyihtamiyich taan e iteyihtaakuniyich uchisteyihtaakusuwin. Jesus eukw wiyaapahtiyaat aweyuu taanite chechii uhchi pimaachihuyich.
HEB.2.11	Jesus wepeyihtamuweu aweyuu misiwe umachihtwaawiniyuuh. Pahkaaniheu maak anite Chishemanituu e ihtaayich chechii ishi pimaatisiyich. Anichii maak Chishemanituu kaa pimaatisiistawaatwaau peyakuheuch Uhtaawaauh. Eukw maak aniyuu wehchi ekaa pimaameyimut Jesus uwiichishaan chechii ishinihkaataat aniyuuh kaa wepeyihtamuwaakanuwiitwaau. 
HEB.2.12	Chichischeyihtenaanuu uu wesh wiya Jesus chii iteu Chishemanituuh,
HEB.2.12	Chishemanituu, chika aayimuumitin anite niichishaanich e ihtaatwaau. Nika wiihten anite umaamuuayimihaauch e ihtaatwaau taan kaa ihtiyin kaye chika maamihchimitin. 
HEB.2.13	Kaye chii iteu, “Tekash nika cheshtinaateyimaau Chishemanituu.” Ekw miin kaa itwet, “Maaut e ihtaayaan, ekut kaye utah e ihtaatwaau nitawaashiimach aniyuuh Chishemanituu kaa pechi miit.”
HEB.2.14	Aniyuu kaa itwet nitawaashimach iinuuh aniyuuh kaa itaat. Jesus kaye wiya chihchiwe tekash iinuu chii ishinaakusuu kaye mitun tekash iinuu chii iteyihtaakusuu. Eukw uyuu iinuu wehchi ihtaat chechii nipikupane, chechii uhchii aspashihaat machimanituu, aniyuu kaa tipeyihtamiyich nipuwiniyuu. 
HEB.2.15	Jesus chii nipuu chechii aapihkunaat mihchetu aniyuu aweyuu kaa maahchikwaapihkaatikuyich e kushtamiyich nipuwiniyuu ispin kaa pimaatisiyich. 
HEB.2.16	Wesh chichischeyihtenaanuu Jesus ekaa uhchi takushihk enchilh chechii pechi wiichihaat. Chii takushinuu chechii wiichihaat aweyuu, aniyuu aanische kaa pechi pimaatisiyich Abraham uhchi e ihtaayich. 
HEB.2.17	Eukw aniyuu wehchi tekash iiniihch chii ishihaakanuut. Chii nituweyihtaakusuu wiichishaan chechii nispituwaat anit chechii uhchi chisheayimiheuchimaaut Chishemanituu e atushkuwaat, ekw maak chechii wepeyihtamuwaakanuyich aweyuuh umachihtwaawiniyuuh. 
HEB.2.18	Jesus chika chii wiichihiikunuu chiyaanuu kaa kakwechihiikuuhkw, wesh kaye wiya chii nanehkaateyimuhaakanuu kaye chii kakwechihaakanuu.
HEB.3.1	Niichishaanitikw kaa payehchisiyekw, kaye chiyawaau Chishemanituu kaa tepwaatitaakw. Maamituneyimaahkw maa Jesus, eukw uuyuu Chishemanituu utitishihwaakanh. Kaye eukw uu wechisheayimiheuchimaamiihkw. Chiwiichihiikunuu tekash chechii taapwehtamukw kaye chechii wiihtamuhkw taan e ishi taapwehtamukw. 
HEB.3.2	Kuiskw chii ihtuutaweu Chishemanituu Jesus aniyuuh kaa wiyaapamikut uyuu chechii itaapatisit. Kuiskw chii ihtuu kaye wiya mwehch Moses taan kaa ishi kuiskw chii atushkuwaayich Chishemanituuh mwehch e wiikaapuuhtaayich Chishemanituu uwaaskaahiikanimiyuu e chii ishinaakusiyich. 
HEB.3.3	Uste maak iteyihtaakusuu Jesus taan kaa iteyihtaakusiyich Moses wesh wiya ihtuutaweu aweyuu Chishemanituu chechii utiiniimitutaakuyich. Mwehch awen kaa waaskaahiikanihchet uste wiya iteyihtaakusuu ishpishaat aniyuu waaskaahiikaniyuu kaa wiikaapuuhtaat. 
HEB.3.4	Wesh misiwe waaskaahiikan ihtaau an awen kaa ushihtaat aniyuu, mikw maak Chishemanituu misiwe chekwaayuu chii ushihtaau. Taapwe kiipaa taapwemakan e peyakushiyich aweyuuh e niikaanishkaakutwaau tahtuutenuu awenichii. Eukw maak uyuu e ihtit Jesus, wiya niikaanishkuweu Chishemanituu utiiniimiyuu. Mikw maak Chishemanituu miikuu tipeyihchichewiniyuu uyuu chechii ihtit wesh wiya Chishemanituu misiwe chekwaayuu chii ushihtaau.
HEB.3.5	Moses maak chii utaapachihaakanitutaakuu Chishemanituuh, muush kuiskw chii ishi atushkuumeu utiiniimiyuu. Chii niikaan aayimuutamuweu taan che ishi wiihtamiyich Chishemanituu anite niishtamihch. 
HEB.3.6	Aniyuu maak Chishemanituuh e Ukusitutaakut Jesus, kuiskw ishi atushkuweu Chishemanituu e niikaanishkuumaat utiiniimiyuuh. Christ eukw Chishemanituu Uukusisa. Chiyaanuu maak chika utiiniimitutaakanuu Chishemanituu, chiishpin suuhchiteheyihkwe taapwehtamuwinihch kaye suuhk mamechiminamuhkwe taan e ishi aspeyimuyihkw.
HEB.3.7	Ekw maak maamituneyihtamukw taan e itwet Kaa payehchisiit Ahchaahkw, iteu,
HEB.3.7	Suuhk nituhtawaahkw Chishemanituu taan e ititaakw e ayimihiitaakw anuhchiish kaa chiishikaayich. 
HEB.3.8	Ekaawii miskauhtaakw chitehiiwaauh mwehch kaa ihtitwaau aniyehkaanaanich chiwaahkumaakanuuch ekaa mitun uhchi wii nanihiihtawaatwaau Chishemanituu. Mekwaach kaa pimuhtetwaau anite pakwaatiskamikaahch kaa kakwechihaakanuutwaau maak, nichii wii naanituu chishuwaahiikuuch kaye chii kakwechihtaauch nisiipiiwesiiwiniyuu. 
HEB.3.9	Ekut maak anit nuwach nichii kakwechihiikuch aniyehkaanaanich chiwaahkumaakanuwaauch chechii nituu chischeyihtahkwaau taan chechii ishpish ihtuutumuwaakwenich ekaa pisichitahkwaau, aat maak e chii waapahtahkwaau taan kaa ishipish maamishkaach ihtuuch anit e ihtaatwaau nemitanuu pipun ishpish. 
HEB.3.10	Ekun maak wehchii chishuwaahiitwaau anichii iinuuch ekw kaa iteuch e aayimuumakwaau, utehiiwaauh muush wanihtahiikuuch kaye namui niwii nanihiihtaakuch taan e itakwaau. 
HEB.3.11	E chii chishuwaahiitwaau nichii nispich itwen an kaa itweyaan namui wiiskaat chika uhchi piihcheuch anite kaa ishi ayeskuushtamuukwaau chechii ayiwepitwaau.
HEB.3.12	Niichishaanitikw, yaakwaamiikw ekaa chechii ihtaat awen anit e tashiyekw e machitehet e ayaat aanuwehtamuwiniyuu wesh chek chika chii ishinaakuniyuu chechii ati nakataat Chishemanituuh aniyuuh pemaatisiyich. 
HEB.3.13	Eshikum chiishikaau maak kaachiichimitukw eshkw mekwaach e tawaach uu chechii ihtiyekw. Ekw maak namui waachi peyakw e tashiyekw chika uhchi wiyeshimikunaawaau chechii taapwehtamekw ekaa wiyesh ishinaakuhch machaatisiiwin. Wesh ekut che uhchipayihch e suuhchistikwaaneyekw. 
HEB.3.14	Chipaa suuhchikaapuunaanuu chitaapwehtamuwinaahch che ishpish pimaatisiiwaauhkwe, mwehch taan kaa ishpish suuhchikaapuuyihkw uskach kaa taapweyimahkw. Uu maak ihtiihkwe Christ misiwe taan e ishi ayaat chika miikunuu kaye chiyaanuu chechii ayaauhk taan e ishi ayaat. 
HEB.3.15	Itashteu Chishemanituu utayimuwinich,
HEB.3.15	Anuhchiish kaa chiishikaach e pehtawekw Chishemanituu e ayimihiitaakw ekaawii maskuuhtaakw chitehiiwaauh mwehch kaa ihtitwaau aniyehkaanaanich aanische chiwaahkumaakanuwaauch e chii nishkuushtuwaatwaau Chishemanituu. eukw uyuu kaa itwet Chishemanituu.
HEB.3.16	Awenich maak anichii kaa chiiwekaapuushtawaatwaau kaye kaa kakwechichisuwaahaatwaau Chishemanituu aat wechiihch e chii pehtawaatwaau e ayimihiikutwaau. Namayeuch aa eukunich anichii kaa chistunihiihtahiikutwaau Moses Egypt kaa uhchi wiiwiihtahiikutwaau. 
HEB.3.17	Chishemanituu chii chishuwaahiikuu aniyuuh iinuuh mekwaach aniyuu nemitanuu pipun kaa ishpish ihtaayich anite pakwaatiskamikaahch. Chii machaatisiyuuch uchii iinuuch ekute maak anite niyaanitam pakwaatiskamikaahch kaa nipitwaau. 
HEB.3.18	Chii itikuwaakupanenich Chishemanituu,
HEB.3.18	Namui chika uhchii piihcheuch anichii iinuuch kaa machaatisiitwaau aniyuu aschiiyuu taanite kaa ayeskuushtamuukwaau che ayiwepitwaau.
HEB.3.18	eukw uyuu kaa itaat Chishemanituu aniyuu aweyuu ekaa mitun uhchi wii nanihiihtaakut. 
HEB.3.19	Ekw maak chescheyihtamuhkw utaanuwehtamuwinawaau e chii ihtuutaakutwaau anichii iinuuch wehchi ekaa uhchi piihchewaatwaau aniyuu aschiiyuu Chishemanituu kaa ayeskuushtamaakutwaau anit che ayiwepitwaau.
HEB.4.1	Chishemanituu maak chii itweu cheshtinaash che ayeskuushtamuwaat utiiniim taanite che ayiwepiyich. Eshkw maak uu anuhchiish kaa chiishikaach chika chii piihchenaanuu kaye chiyaanuu anite chechii ayiwepiihkw. Ekw maak ayaakwaamiitaau ekaa chechii ishi pimaatisiihkw chechii uhchi iteyimitahkw Chishemanituu ekaa tepicheyihtaakusuuhkw anite chechii piihcheuhkw. 
HEB.4.2	Ekw maak chichii pehtenaanuu an miywaachimuwin anit kaa aayimuutech taanite che ayiwepiyich Chishemanituu utiiniimh. Eukw uyuu miywaachimuwiniyuu kaa ishi pehtahkwaau aniyehkaanaanich chiwaahkumaakanuuch. Mikw maak namui uhchi piihcheuch anite wesh namui uhchi taapwehtamuch taan kaa ishi wiihtamuwaakanuutwaau. 
HEB.4.3	Chiyaanuu maak chichii taapwehtenaanuu eukw maak uu wehchi piihcheyihkw anite che ayiwepiihkw. Mwehch kaa itashteyich Chishemanituu utayimuwinihch,
HEB.4.3	Mekwaach kaa chishuwaasiyaan, nichii cheshtinaach itwen ekaa wiiskaat che uhchi piihchetwaau taanite kaa ayeskuushtamuukwaau che ayiwepitwaau.
HEB.4.3	eukw uyuu kaa itwet aat shaash e chii chiishihtaat utaapatisuwin iskunaak kaa ushihtaat uyuu aschiiyuu. 
HEB.4.4	Chichischeyihtenaanuu uu wesh itashteu Chishemanituu utayimuwinihch,
HEB.4.4	Chishemanituu chii ayiwepuu iskutak kaa chiishihtaat utaapatisuwin, iskutak kaa niishwaashch chiishikaayich. 
HEB.4.5	Miin yaapach aayimuuteu anit kaa itashtech, “Namui nihtaa nika uhchi pachishtinaauch chechii piihchetwaau anite kaa ayeskuushtamuukwaau chechii ayiwepitwaau.” 
HEB.4.6	Aat e chii ishinaakusitwaau anichii niishtam kaa wiihtamuwaakanuutwaau miywaachimuwiniyuu ekaa uhchi wii taapwehtahkwaau kaye ekaa uhchi aapatihtahkwaau ekw maak kiipaa namui mechim uhchi utisaapahtamuch. Eshkw maak nihiipayuu chechii piihchaanuuhch anite chechii ayiwepinaanuuhch. 
HEB.4.7	Chicheshtinaateyihtamihiikunaanuu maak uu wesh Chishemanituu miin chii miiweu e chiishikaayich chechii piihchaanuyich anite, eukuu anuhchiish kaa chiishikaach. Eukw uyuu kaa ishi wiihtamuwaakupane Chishemanituu aniyehkaanaanh chiwaahkumaakanuuh mekwaach pakwaatiskamikaahch kaa ihtaayich. Mihchetu pipun maak anite ishi niishtamihch David chii aapachihihikuu Chishemanituu uyuu chechii itaayich utiiniimiyuuh,
HEB.4.7	Anuhchiish kaa chiishikaach pehtawekwe Chishemanituu e ayimihiitaakw ekaawii suuhcheyimukw. Ekaawii ihtikw ekaa chechii nituhtuwekw.
HEB.4.8	Aniyuu aschiiyuu taanite kaa ituhtahiimaat Chishemanituuh utiiniimiyuuh aniyaa Joshua, namayeut anit kaa ihtakuniyich chihchiwe che ayiwepiyich. Ekw maak paatimaa anite Chishemanituu chii iteu eshkw che utihchipayihch aniyuu e chiishikaayich che piihcheyich utiiniim taanite chihchiwe che ayiwepiyich. 
HEB.4.9	Yaapach maak chika utihchipayuu chechii ayiwepiyich Chishemanituu utiiniim mwehch kaa ishi ayiwepiyich Chishemanituuh iskutak kaa niishwaashch chiishikaayich. 
HEB.4.10	An maak awen kaa miskahk Chishemanituu utayiwepuwiniyuu kata aasteyeskuhiisuu taan kaa itaapatisit muyaam Chishemanituuh kaa ihtiyich. 
HEB.4.11	Ekw maak suuhk kuchihtaataau chechii piihcheyihkw taanite e ihtakuhch ayiwepuwin. Suuhk ayaakwaamiitaau ekaa chechii nuuhtaashkamuhkw chechii piihcheyihkw anite e ihtakuhch ayiwepuwin. Ekaa nanihiihtauhkwe Chishemanituu chika nuuhtaashkenaanuu anite chechii piihcheyihkw muyaam aniyehkaanaanich Israel iinuuch anite pechi utaahch kaa ishi nuuhtaashkahkwaau.
HEB.4.12	Chishemanituu utayimuwin pimaataniyuu. Suuhk aapatisiimakaniyuu. Uste kaashaayuu ishpishaat nitupayuuhkumaaniyuu itau e ishi kaashaayich. Mitun chitahchaahkunaahch kaye chimituneyihchikanaahch ishi aapatisiimakaniyuu. Mitun kaye e saapusichemakaniyich aaniskuukanaanihch kaye uskan pimiihch ekun e iteyihtaakuniyich. Chishemanituu utayimuwinihch ekut mitun wiyaapahtiikuyihkw taan nihaau e iteyihtamuhkw kaye taan nihaau e ishi pukuseyimuyihkw chitehiinaahch. 
HEB.4.13	Misiwe chekwaayuu mushe waapahtam Chishemanituu. Misiwe aweyuuh tekash waapameu kaye misiwe chekwaayuu tekash waapahtam. Wiya maak chika wiihtamuwaanuu chekwaan wehchii ishi pimaatisiihkw taan kaa ishi pimaatisiihkw.
HEB.4.14	Suuhk maak mamechiminihtaau an kaa ishi waawiihtamuhkw e ishi taapwehtamuhkw wesh chitayaawaanuu e chisteyihtaakusit chisheayimiheuchimaau shaash anite Chishemanituu e ihtaayich e ihtaat, eukuu Jesus, Chishemanituu Ukusisa. 
HEB.4.15	Wesh an chichisheayimiheuchimaaminuu chichistimaacheyimikunuu. Tekash chichischeyimikunuu ekaa mitun suuhchikaapuuhkw iskutak e kakwechihiikuuhkw chechii machituutamuhkw. Wesh kaye wiya chii kakwechihaakanuu chechii machituutahkw muyaam chiyaanuu e ihtuutaakuyihkw, mikw maak namui uhchi machituutam wiya. 
HEB.4.16	E ayaauhkw maak chisheayimiheuchimaau uyuu e iteyihtaakusit namui wiiskaat chipaa uhchi sechisinaanuu chechii naatahkw Chishemanituu, an muush waa miyutuutamaatahkw. Naatahkwe chika miyutuutamaakunuu kaye chika wiichihiikunuu iskutak nitaweyihtamuhkwe chechii wiichihiikuyihkw mekwaach nachishkamuhkwe e aayimihch.
HEB.5.1	Misiwe chisheayimiheuchimaau mekwesiinuu utiiniimh e ihtaayich chii uhchi wiyaapamaakanuu chechii atushkuwaat Chishemanituu wiyawaau uhchi. Chii pachishtinichestamuweu aniyuuh iinuuh kaye chii machishtwehamaau chechii wepeyihtamuwaakanuyich aniyuuh iinuuh umachihtwaawaniyuuh. 
HEB.5.2	An awen kaa chisheayimiheuchimaaut chischeyihtam kaye wiya taan e iteyihtaakuniyich e nachishkaakanuyich kakwechihiiwewiniyuu. Ekw maak chescheyimaat yaakwaau chechii ihtuutawaat aniyuu utiiniim ekaa kaa iipwaahkaayich ekaa kuiskw ihtiyich. 
HEB.5.3	An chisheayimiheuchimaau machishtawehamaau chechii wepeyihtamuwaakanuut umachihtwaawinh kaye maak aniyuu iinuu chechii wepeyihtamuwaakanuyich umachihtwaawiniyuuh. 
HEB.5.4	Namui awen chika chii wiyeyihtam chechii chisteyihtaakuhiisut e chisheayimiheuchimaaut. Chishemanituu eukw weyaapamaat aweyuu che chisheayimiheuchimaawiyich, muyaam kaa ishi wiyaapimaat Aaron chechii chisheayimiheuchimaawiyich.
HEB.5.5	Ekun maak mwehch kaye wiya Christ. Namui wiya uhchi wiyeyihtam chechii chisteyihtaakuhiisut e chisheayimiheuchimaaut. Chishemanituuh chii itikuu,
HEB.5.5	Chiya Nikus, niya Chuuhtaawiimaaututaun anuhchiish uu kaa chiishikaach. 
HEB.5.6	Miin ihtakuniyuu anite utayimuwinihch Chishemanituu e chii itwet,
HEB.5.6	Kaachiche chichisheayimiheuchimaaun, mwehch Melchizedek.
HEB.5.7	Mekwaach utah aschiihch kaa papaamuhtet Jesus mihchetwaau chii ishinaakusuu suuhk e nitutamuwaat aniyuuh kaa chischeyimaat chechii wiichihiikut ekaa chechii nipahaakanuut. Chii pehtaakuu maak wesh chii nanihchiishtuweu. 
HEB.5.8	Aat e chii Ukusiitutaakut Chishemanituuh Jesus, yaapach chii nituweyihtaakuniyuu chechii chischeyihtamihaakanuut tekash chechii nanihiihtuwaat e pachishteyimitisuustamuwaat utiteyihtamuwiniyuu chechii nanehkaachihaakanuut. Ekut kaa uhchi chischeyihtamihaakanuut chechii nanihiihtuwaat Chishemanituuh. 
HEB.5.9	Aniyuu maak tekash e chii nanihiihtahk Jesus chechii nanehkaachihaakanuut ekut kaa uhchi miyaakanuut kaachiche chechii pimaachihaat misiwe aniyuuh kaa nanihiihtaakut. 
HEB.5.10	Ekw maak Chishemanituuh kaa wiyaapamikut chechii chisheayimiheuchimaaut mwehch Melchizedek e ishi chisheayimiheuchimaawiyich.
HEB.5.11	Eshkw mistahii ihtakun taan chechii ishi wiihtamaatakuch mikw maak naashch nitaayimihiikuun miin etituu chechii wiihtamaatakuch, wesh naashch taapwe namui chichii nisituhtenaawaau. 
HEB.5.12	Shaash chipaa chiskutamuwaawaauch awenichii taan e ishi taapwemakaniyich Chishemanituu utayimuwin wesh shaash weskach kaa uhchi taapwehtamekw chiyawaau miywaachimuwin. Mikw maak netuweyihtaakunikwe miin chechii chiskutamaakuyekw taan kaa ishi chiskutamaakuyekw uskach kaa chihchi taapwehtamekw muyaam apistawaashach mikw chuuchuusinaapuih kaa minihaakanuutwaau chititeyihtaakusinaawaau. Wesh namui chii miichuuch wiyaasiyuu apistawaashach. 
HEB.5.13	Anichii awenichii muush kaa wii pehtahkwaau aniyuu taapwewiniyuu uskach kaa chiskutamuwaakanuutwaau, ekaa maak kaa aapateyihtahkwaau chechii chischeyihtahkwaau taan chechii ishi kuiskutaatisiitwaau, namui nisituhtamuch taan nihaau e iteyihtaakuniyich e kweskaatisiinaanuyich. Uchii maak awenichii kaa iteyihtaakusitwaau muyaam apistawaashach iteyihtaakusuuch mikw chuuchuusinaapui e minihaakanuutwaau. 
HEB.5.14	Ekw anichii kaa chisheinuweyihtahkwaau shaash wiyaasiyuu miichuuch. Chii chiskutamaasuuch kuiskutaatisiiwinihch chechii ishi pimaatisitwaau eshikum chiishikaau e kuchihtaatwaau kuiskw chechii ishi pimaatisiitwaau. Eukw maak wehchii nisituunahkwaau kuiskutaatisiwiniyuu kaye machaatisiiwiniyuu.
HEB.6.1	Niikaanihch ekw ishi aahchiitaau. Chiskutamaasutaau aniyuuh etituu e ati aayimihkwaauh chekwaayuuh wesh eukunh che wiichihiikuyihkw etituu chechii nihtaauchiihkw chitaapwehtamuwinaahch. Namui tasine chipaa uhchi ihtinaanuu mikw an uskach kaa ishi pehtamuhkw Christ e ishi aayimuumaakanuut chechii chiskutamaakuyihkw, wesh shaash chichischeyihtenaanuu an. Namui nitaweyihtaakun miin chechii chiskutamaakuyihkw ekaa chechii pimaachihaakanuut awen mikw aniyuu e miyutuutahk. Namui kaye nituweyihtaakun miin chechii aayimuutamaakuyihkw chechii taapweyimahkw Chishemanituu, 
HEB.6.2	maak chechii chiskutamaakuyihkw siikahaahtaachewinh, maak e saaminaakanuutwaau awenichii, maak nipuwinihch e uhchi wanishkaanaakanuut awen maak maahchishtai wiyaaskunichewin. 
HEB.6.3	Suuhk etituu wii chischeyihtahtaau taan e ishi nitaweyimitahk Chishemanituu chechii ishi chischeyihtamuhkw. 
HEB.6.4	Ihtaauch awenichii e nisituhtahkwaau taan kaa ishi chiskutamuwaakanuutwaau Jesus e aayimuumaakanuyich. Chii miikuuch Chishemanituu aniyuuh maauch kaa chisteyihtaakuniyikwaauh miiwewinh kaye Kaa payehchisiyich Ahchaahkwa chii miikuuch. Yaapach maak chihchiwe chii ati chiiwekaashpuutaweuch Chishemanituuh. Namui maak kata chii wiichihaakanuuch uchii miin chechii kweskaatisiitwaau. 
HEB.6.5	Chii pehtamuweuch e ishpish miyuuhtaakuniyich Chishemanituuh umiywaachimuwiniyuu. Kaye chii muushihtaaweuch taan e ishpish suuhcheyihtaakuniyich usuuhkaatisiiwiniyuu anuhchiish kaye taan che ishpish suuhcheyihtaakuniyich anite ishi niishtamihch. 
HEB.6.6	Che chiiwekaapuushtamuwaakwenich maak uchii iinuuch misiwe kaa ishi chischeyihtamihaakanuutwaau chipaa ishi taapwehtamuch namui miin chikachii ihtuutawaakanuuch chechii mihchiiweyihtahkwaau umachihtwaawinawaau. Aatuweyimeuch Chishemanituu Ukusiyuu. Kanawaach mushe maayeyimeuch Jesus ekw maak muyaam miin e chiistaaskuhwaatwaau aashiteyaahtikuhch ishinaakuniyuu aniyuu e itaatisiitwaau. 
HEB.6.7	Maamituneyihtamukw uu. Ihtakuhch yaahch aschii e miyu minihkwemakahch chimuunaapuuh kaye maak nakayaa chimuuhch anit. Kaye maak miyu naanaakachihtaakanuuhch an aschii chechii miyu nihtaauchihtaachemakahch chekwaan e miichinaanuuhch. Miywaapatan an aschii. Chishemanituu shaweyihtam aniyuu aschiiyuu. 
HEB.6.8	Ihtakuhch maak aschii taanit nehtaauchihch chekwaan ekaa wiyesh itaapatahch, namui wiyesh katachii itaapatan an aschii. Namui chika uhchi shaweyihtam Chishemanituu aniyuu aschiiyuu. Chika chii ishinaakuniyuu chechii ishkwaasahk aniyuu aschiiyuu.
HEB.6.9	E saachihiitakuch wehchi uu ishi ayimihiitakuch. Chitaapweucheyimitinaawaau wesh nishituunaakun taan e itaatisiyekw taapwe e chii pimaachihuyekw. 
HEB.6.10	Ehe, chitaapweucheyimitinaawaau e chii pimaachihuyekw. Nichischeyimaau Chishemanituu kuiskw e ihtuutawaat misiwe aweyuuh. Chichischeyimikuwaau taan kaa ishi miyutuutamuwekw kaye taan kaa ishi nuukuhtawekw e saachihekw e chii wiichihiimekw kaa taapwehtamiitwaauh kaye eshkw e wiichihiimekw. Namui maak chika uhchi wanichischisuu uyuu. 
HEB.6.11	Chipukuseyimitinaan misiwe kanawaach chechii miyutuutamekw piihiim ati iskwaayaakwaawenh chipimaatisiiwinuwaauh. Ekw maak che cheshtinaahuyekw taapwe che miitaakw Chishemanituu misiwe taa waa ishi miitaakw. 
HEB.6.12	Namui chinituweyimitinaan chechii chihtimiyekw, teyakuch nispituwaahkuch anichii kaa taapwehtahkwaau ekaa kaa chiiwekaapuushtawaatwaau Chishemanituu, wesh eukw uchii che miikuutwaau Chishemanituuh taan aniyuuh kaa itweyich cheshtinaash che miikutwaau.
HEB.6.13	Maamituneyimaahkw maa Chishemanituu e ishpish chisteyihtaakusit. Wiya tipiiwe utishinihkaasuwin chii aapachihtaau e itwet cheshtinaash ekaa nihtaa che uhchi aahchistaawaat taan kaa ishi cheshtinaach itaat Abraham che ihtuutamuwaat. Namui kutak aweyuuh uhchi wiiheu chechii waapahtiyaat Abraham e taapwet taan kaa itwet, wesh taapaa ihtaau kutak awen e ishpish chisteyihtaakusit e ishpish chisteyihtaakusit wiya Chishemanituu. 
HEB.6.14	Chii itweu, “Cheshtinaash chika shaweyimitin e miitaan mihchetu awenichii anit e ihtaayin chechii uhchi aanische pimaatisiitwaau.” 
HEB.6.15	Chii siipiiwesiyuu maak Abraham e ashuwaapit che ishpish ihtuutamuwaakanuut aniyuu kaa itaakanuut cheshtinaash che ihtuutamuwaakanuut. Chek mihchetu pipunh kaa ashuwaapit. Ekw kaa miikut Chishemanituu aniyuu kaa itweyich cheshtinaash che miikut. 
HEB.6.16	Iskutak awen niyaspich taapech chekwaayuu e itwet kutak aweyuu wiiheu uste e chisteyihtaakusiyich ishpishaat wiya. Ekw maak namui aweyuuh chii anuwehtaakuu aniyuu kaa ishi naaspich taapwet. 
HEB.6.17	Chishemanituu chii iteu cheshtinaash che shaweyimaat utiiniimh. Eukw uyuu kaa itaat chechii chischeyihtamiyich ekaa wiiskaat che uhchi aahchihtaat taan kaa wii ihtuutamuwaat. Ekw maak eyuu kaa naspich taapwet e itaat cheshtinaash muush che shaweyimaat. 
HEB.6.18	Wesh namui chika chii nanatayuu Chishemanituu. Wesh taan e ishi cheshtinaach itwet chekwaayuu ekun che ispayihch. Chii itweu maak uyuu chechii cheshtinaateyihtamuhkw ekaa wiiskaat aahchiiuh che uhchi iteyihtahk. Ekw maak iskutak naataashimututuuhkwe chechii pimaachihiitahkw, che yaayitihch chitaspeyimuwinuu e cheshtinaateyihtamuhkw taan kaa ishi naspich taapwet. 
HEB.6.19	E cheshtinaateyihtamuhkw maak uyuu kaa ishi naspich taapwet Chishemanituu che ishi ihtuutamaatahkw muyaam e itaapachisit puunasinaapaachikan chechii kayeutakuhtihch uut ishinaakun. An maak awen kaa cheshtinaateyimahkw eukw an paahchet anite aniyuu kaa aakuuyekahiikanuyich maauch kaa payehchisiimakahk kaa ishinihkaateyich anite kihchikiishikuhch kaa ihtakuniyich ayimiheukamikuyuu. 
HEB.6.20	Jesus maak uu kaa cheshtinaateyimahkw. Anite aniyuu kaa piihchet ekute e ayimiheshtamaatahkw. Wiya kaachiche chisheayimiheuchimaau Jesus mwehch Melchizedek.
HEB.7.1	Uu Melchizedek weskach anite chii chisheuchimaau. Salem e ishinihkaateyich ihtaawiniyuu ekute kaa chisheuchimaaut. Chii atushkuweu Chishemanituu maauch kaa ispeyihtaakusiyich e ayimiheuchimaaut. Uu maak Melchizedek peyakwaau chii nituu nachishkaweu Abrahamh mwehch e pechi chiiweyich anuhchiish e chii miyu tepahaayich kaye e chii nipahaayich mihchetu chisheuchimaauh e chii nitupayihkahtaakuyich. Ekw uu Melchizedek kaa shaweyimaat Abrahamh. 
HEB.7.2	Ekw Abraham kaa miyaat aniyuuh Melchizedek peyakw tahtu mitaahtu taan kaa ishi wiihkuhtaat chekwaayuuh anite kaa nitupayit. Eukw uyuu kaa ishi miyaat aniyuuh Melchizedek e nuukuhtaat e chisteyimaat. Maamituneyihtamukw uu. An ishinihkaasuwin Melchizedek e itweshtamuwaataakanuuhch chisheuchimaau kuiskw kaa ishi uchimaaut ishi chiishuwemakan. Ekw maak aniyuu e chii chisheuchimaaut anite aniyuu ihtaawiniyuu Salem kaa ishinihkaateyich uu Melchizedek ekw eyuu chiyaameyihtamuwiniyuu kaa miiwet chisheuchimaau e ishi chiishuwemakaniyich e itweshtamuwaataakanuyich utishinihkaasuwin. 
HEB.7.3	Uu kaa ishi wiihtamaatakuch eukw mikw uyuu e ishpish chischeyimaakanuut Melchizedek. Namui chichischeyimaanuu aweyuu kaa uhtaawiit maak aweyuuh kaa ukaawiit. Namui chichischeyimaanuu aweyuuh kaa uwaahkumaakanit. Kaye namui chichischeyihtamuwaanaanuu taaishpish kaa pimaatisiit kaye taaishpish kaa nipit. Namui chichischeyihtenaanuu wesh namui mitun uhchi aayimuumaakanuu masinahiikanihch. Uu kaa ishi wiihtamaatakuch, mwehch Chishemanituu Ukusisa kaachiche e ayimiheuchimaawiyich, kaye wiya Melchizedek kaachiche ayimiheuchimaau. 
HEB.7.4	Maamituneyimaataau aahch e ishpish chisteyihtaakusit uu Melchizedek. Aat kaa ishpish chisteyihtaakusit aniyaa kuuhtaawiinuu Abraham yaapach chii miyeu Melchizedek pasch aniyuu taan wiya kaa ishi wiihkuhtaat. 
HEB.7.5	Maamituneyihtamukw kaye taan e itashtech miin anite wiishuwewinihch. Mikw anichii Abraham utaanische ushim Levi e ihtaayich kaa uhchi aanische pimaatisiitwaau aniyuuh kaa naapewiyich chii aapahiishteyuu chechii ayimiheuchimaawiitwaauh. Uchii maak ayimiheuchimaauch chii pachishtishuwaatikuuch aniyuu Jewa wiishuwewiniyuu chechii utinamuwaatwaau utiiniimuwaauh, kaye wiichishaanawaauh, peyakw tahtu mitaahtu e ishpish wiihkuhtaayich chekwaayuu, aat kaye wiyawaau Abraham e ihtaayich e chii uhchi aanische pimaatisiitwaau. 
HEB.7.6	Mikw maak aat ekaa anite Levi e ihtaayich uhchi uhtiskaanesit Melchizedek, yaapach chii miikuu Abrahamh peyakw tahtu mitaahtu taan kaa ishi pukuhtimaasuyich chekwaayuu. Ekw maak Melchizedek kaa shaweyimaat Abraham. Abraham chii niikaan wiihtamaakuu Chishemanituu cheshtinaash che shaweyimikut. 
HEB.7.7	An awen kaa shaweyimaat aweyuu, wiya taapwe uste chisteyihtaakusuu ishpishaat an kaa shaweyimaakanuut. 
HEB.7.8	Misiwe ayimiheuchimaauch kaa miyaakanuutwaau peyakw tahtu mitaahtu chekwaayuu, misiwe chek chii puunipimaatisiyuuch. Melchizedek kaye wiya chii ayimiheuchimaau. Chii miyaakanuu peyakw tahtu mitaahtu e tahtiniyikwaauh chekwaayuuh, mikw maak itashteyuu anite Chishemanituu utayimuwinihch eshkw e pimaatisiit. 
HEB.7.9	Levi utaanische ushim eukunh anuhchiish e ayimiheuchimaawiyich. Eukw mikw uchii maayaakanuutwaau peyakw tahtu mitaahtu chekwaayuuh. Anite maak utaahch Melchizedek chii miikuu Abrahamh peyakw tahtu mitaahtu taan kaa ishi ayaayich chekwaayuu. Ekw maak chika chii itwenaanuu kaye wiya Levi peyakw tahtu mitaahtu chekwaayuu e chii miyaat aniyuuh Melchizedek muyaam kaa ishi miyaayich umushuum Abraham. 
HEB.7.10	Wesh aat eshkw ekaa uhchi pimaatisiit Levi iskutak Melchizedek kaa nachishkawaayich Abrahamh chii ishinaakuniyuu mwehch kaye wiya Levi e miyaat Melchizedek peyakw tahtu mitaahtu chekwaayuu wesh ekut eshkw che uhchi aanische pimaatisiikupane Abraham e ihtaayich uu Levi.
HEB.7.11	Iskutak anichii Israel iinuuch kaa miyaakanuutwaau aniyuu wiishuwewiniyuu, aniyuuh ayimiheuchimaauh Levi e ihtaayich kaa uhchi aanische pimaatisiyich chii aayimuutamaakuuch uyuu wiishuwewiniyuu. Chii ishinaakuniikupane maak chechii pimaachihutwaau awenichii aniyuu kaa ishi aapatisiyich uyuuh ayimiheuchimaauh uhchi namui chipaa uhchi nitaweyihtaakuniyuu miin chechii ihtaat awen e ayimiheuchimaaut mwehch Melchizedek e iteyihtaakusit. Mikw maak namui uhchi pimaachihuuch awenichii mikw aniyuu utatushchewiniyuu aniyuuh ayimiheuchimaauch uhchi. Ekw kiipaa kaa nitaweyihtaakuhch miin kutak chisheayimiheuchimaau chechii ihtaat mwehch Melchizedek kaa iteyihtaakusiyich chechii iteyihtaakusit. Namui wiya Aaron kaa iteyihtaakusiyich chipaa uhchi iteyihtaakusuu. 
HEB.7.12	Iskutak maak e aahchihaakanuutwaau ayimiheuchimaauch chii nitaweyihtaakun chechii aahtinikanuuhch an wiishuwewin. 
HEB.7.13	E aayimuutaakanuuhch maak kutak ayimiheuchimaau e nituweyihtaakusit, Jesus an kaa aayimuumaakanuut. Namui maak Levi e ihtaayich uhchi aanische pimaatisiyuu taanite kaa uhchi pechi aanische pimaatisiyich ayimiheuchimaauh. Anite kaa uhchi aanische pimaatisiit Jesus namui wiiskaat uhchi uhchiyuu anite awen chechii ayimiheuchimaau aapatisiyich anite pachishtinichenaapiskuyuu kaa ihtakuniyich. 
HEB.7.14	Misiwe awen chischeyihtam uyuu. Jesus Judah e ihtaayich chii uhchi aanische pimaatisiyuu. Kaye maak chichischeyihtenaanuu Moses ekaa uhchi wiihaat Judah e ihtaayich e uhchiyich aweyuu chechii ayimiheuchimaawiyich.
HEB.7.15	Ekw maak etituu e piyekaschihtaakuhch, shaash ihtaau kutak ayimiheuchimaau muyaam Melchizedek e iteyihtaakusit. Eukw uu Jesus. 
HEB.7.16	Jesus maak aat ekaa anite uhchi aanische pimaatisiit taanite aanische wehchiyich ayimiheuchimaauh, yaapach chii ayimiheuchimaahaakanuu wesh namui wiiskaat chika uhchi puunipayiniyuu kaa suuhkaatisiimakaniyich upimaatisiiwin. 
HEB.7.17	Eukw uyuu e ishi aayimuumaakanuut anite Chishemanituu utayimuwinihch, Chishemanituu e chii ishi aayimuumikut,
HEB.7.17	Kaachiche chitayimiheuchimaawin, muyaam e ishi ayimiheuchimaaut Melchizedek. 
HEB.7.18	Ekw maak an kaa chiishi aapatahch wiishuwewin iichenikanuu wesh namui suuhcheyihtaakun kaye namui wiyesh chii itaapatan. 
HEB.7.19	Wesh aniyuuh wiishuwewinh Moses kaa pachishtinahk namui uhchii ihtuutaakuuch iinuuch chechii kuiskutaatisiitwaau. Mikw maak kutach chekwaan uste e miywaach chimiikunaanuu, eukuu aspeyimuwin. Aspeyimuwin ayaayihkwe eukuu che wiichihiikuyihkw chechii peshuwaapamihkw Chishemanituu.
HEB.7.20	Chishemanituu chii naspich taapweu kaa itwet,
HEB.7.21	Chiya muush chika ayimiheuchimaaun. Namui maak wiiskaat aahchiiuh nika uhchi iteyihtamihiikuun, chii kaachiche che ayimiheuchimaawiyin.
HEB.7.21	Uyuu kaa itwet Chishemanituu namui wiiskaat uhchi iteu aniyuu kutak ayimiheuchimaau anite Levi e ihtaayich kaa uhchi aanische pimaatisiitwaau. 
HEB.7.22	Chichischeyihtenaanuu uu wesh wiya Chishemanituu chii naspich taapweu uyuu kaa itaat Jesus. Uste maak uyuu kaa uskaayich niskumuwiniyuu kaa miitahkw Chishemanituu miywaayuu ishpishaat an weskach niskumuwin. Chicheshtinaahunaanuu maak che nanaakataweyihtahk Jesus cheshtinaash chechii miskamuhkw aniyuuh chekwaayuuh Chishemanituuh kaa itweyich che miikuuhkw. 
HEB.7.23	Tahtwaau kaa nipit ayimiheuchimaau anite Levi e ihtaayich e chii uhchi aanische pimaatisiit, miin kutak awen chii ati miiskutiskuweu aniyuu kaa nipiyich. 
HEB.7.24	Wiya maak Jesus, kaachiche chika ayimiheuchimaau, wesh kaachiche chika pimaatisiyuu. 
HEB.7.25	Tekash chika chii pimaachiheu misiwe aweyuuh kaa taapweyimikut e naataayich Chishemanituuh. Wesh kaachiche pimaatisiyuu ekw maak muush chechii ayimiheshtamuwaat utiiniim. 
HEB.7.26	Jesus eukw chisheayimiheuchimaaut chihchiwe chechii wiichihiitahkw. Namui wiiskaat machituutam. Mitun tekash kuiskutaatisiyuu kaye payehchisiyuu. Namui mitun iteyihtaakusuu taan e iteyihtaakusuuhkw chiyaanuu e machaatisiihkw. Namui mitun ihtakuniyuu chekwaayuu chechii ishi ataameyihtaakusit. Chishemanituuh chii wiyaapamikuu kaye chii ahiikuu anite maauch e ispeyihtaakuniyich anite kihchikiishikuhch. 
HEB.7.27	Jesus namui uhchi ihtuu taan kaa chii ihtiyich kutak chisheayimiheuchimaau. Chii nitaweyihtaakusuuch anichii ayimiheuchimaauch eshikum chiishikaauh chechii machishtawehamaatwaau awesiisa anit chechii uhchi wepeyihtamuwaakanuutwaau umachihtwaawinawaauh kaye maak utiiniimiwaauh chechii wepeyihtamuwaakanuyich umachihtwaawiniyuuh. Jesus maak wiya mikw peyakwaau chii pachishtinam tipiiwe upimaatisiiwin chechii wepeyihtamuwaakanuyich aweyuuh umachihtwaawiniyuuh. Namui maak uhchi nitaweyihtaakuniyuu miin chechii pachishtinahk upimaatisiiwin. 
HEB.7.28	An weskach wiishuwewin eukw an kaa chii aapatahch e miiskutuunaakanuut awen che chisheayimiheuchimaaut, namui maak tekash uhchi kuiskutaatisiyuuch uchii kaa wiyeyimaakanuutwaau. Paatimaa maak, iskutak kaa pachishtinahk ayimiheu wiishuwewiniyuu Chishemanituu ekw kaa nashpich taapwet Ukusisa che chisheayimiheuchimaawiyich. Shaash maak chii ihtuutam uyuu. Kaachiche tekash kuiskutaatisiyuu Jesus e chisheayimiheuchimaaut.
HEB.8.1	Maau waa ititakuch. Chitayaawaanuu chisheayimiheuchimaau. Mwehch maak uu kaa ishi pechi aayimuutamaatakuch taan kaa ishi nituweyihtaakusikupane chechii iteyihtaakusit ayimiheuchimaau tekash chechii wepeyihtamuwaakanuutwaau awenichii umachihtwaawinuwaauh ekun nihaau e iteyihtaakusit uu chichisheayimiheuchimaaminuu. Anite Chishemanituuh maauch kaa suuhcheyihtaakusiyich unihiiwiniihch ekute wehtapit, anite kihchikiishikuhch. 
HEB.8.2	Kihchikiishikuhch ihtakun chihchiwe ayimiheu maahkiih. Piihch maak an chihchiwe ayimiheu maahkiih ekut e ihtakuhch an e pischisaach maauch kaa chisteyihtaakuhch. Ekut maak chesheayimiheuchimaau aapatisit uu chichisheayimiheuchimaaminuu. Wiya Utipeyihchikeu chii wiikaapuuhtaau aniyuu ayimiheu maahkiiyuu anite kihchikiishikuhch kaa ihtakuniyich. Namui wii naapeu uhchi wiikaapuuhtaau. 
HEB.8.3	An awen kaa wiyeyimaakanuut chechii chisheayimiheuchimaaut eukw an kaa petaawaat aniyuuh iinuuh upachishtinichewiniyuu kaye umachishtawehamaawiniyuu anite Chishemanituu e ihtaayich. Ekw maak kaye chiyaanuu chichisheayimiheuchimaaminuu Christ kaye wiya chipaa ihtakuniyuu chekwaayuu e ishi pachishtinamuwaat Chishemanituu. 
HEB.8.4	Mikw maak utah aschiihch chii ihtaakupane namui chipaa uhchi ayimiheuchimaau wesh shaash ihtaauch kutakach ayimiheuchimaauch utah aschiihch. Aniyuu maak e itashteyich Jewa wiishuwewiniyuu ekun e ishi atushchetwaau uchii ayimiheuchimaauch utah aschiihch kaa ayimiheuchimaau aapatisitwaau. 
HEB.8.5	Uchii maak ayimiheuchimaauch utah aschiihch kaa ayimiheuchimaau aapatisitwaau anite Jewa ayimiheu maahkiihch chii aapatisuuch. Aniyuu maak ayimiheu maahkiiyuu anit kaa aapatisitwaau mwehch an chihchiwe ayimiheu maahkii kihchikiishikuhch kaa ihtakuhch kaa ishinaakuhch chii ishinaakuniyuu. Wesh iskutak Moses che wiikaapuuhtaat aniyuu ayimiheu maahkiiyuu, chii itikuu Chishemanituuh, “Anite wachiihch kaa ihtaayin kaa waapahtiitaan taan che ishihtaayin ekun nihaau che ishihtaayin.” 
HEB.8.6	Ekw maak nesituhtamuhkw uste e chisteyihtaakuniyich aniyuu utayimiheu atushchewin an chichisheayimiheuchimaaminuu Jesus e iteyihtaakuniyich utayimiheuchimaau aapatisuwiniyuu aniyuuh ayimiheuchimaau utah aschiihch kaa ayimiheuchimaau aapatisiyich. Kaye aniyuu kaa uskaayich niskumuwiniyuu kaa ushihtaat Jesus ekun aniyuu uste chesteyihtaakuniyich ishpishaat aniyuu weskach niskumuwiniyuu. Wesh Chishemanituu naspich taapweu uste mistahii che miyutuutamuwaat iinuu aniyuu kaa uskaayich niskumuwiniyuu uhchi.
HEB.8.7	Chii ishpish miywaapatanikupane maak an niishtam niskumuwin chechii pimaachihutwaau awenichii, namui chipaa uhchi nitaweyihtaakun e uskaach niskumuwin. 
HEB.8.8	Chii ihtakuniyuu maak taan kaa ishi ekaa naheyihtamihiikut utiiniimh Chishemanituu. Chii iteu utayimuwinihch,
HEB.8.8	Chika utihchipayuu e uskaayich niskumuwiniyuu che ushihtamuukwaau nitiiniimach. Israel iinuuch kaye Judah iinuuch chika nanihiihtamuch. 
HEB.8.9	Uyuu kutachiyuu niskumuwiniyuu che ushihtamuukwaau nitiiniimach aahchiiuh chika iteyihtaakuniyuu kaa iteyihtaakuniyich aniyuu niskumuwiniyuu kaa ushihtamaamach aniyaah utaanische uhtaawaauh iskutak niya tipiiwe kaa wiihkuchihiimach anite Egypt uhchi. Wiyawaau maak namui uhchi nanihiihtamuch aniyuu niskumuwiniyuu. Eukw maak aniyuu wehchi ekaa uhchi piskaatakwaau. 
HEB.8.10	Mikw maak maauyuu kaa uskaayich niskumuwiniyuu che miikwaau Israel iinuuch iskutak utihchipayikwaawen aniyuuh e chiishikaakwaauh. Nika ihtuutawaauch chechii maamituneyihtamihiikutwaau niwiishuwewinh kaye naashch chechii muushihutwaau e wii nanihiihtahkwaau. Niya nika Uchishemanituumitutaakuch kaye wiyawaau nika utiiniimin. 
HEB.8.11	Namui chika uhchi nitaweyihtaakuniyuu chechii chischinuhamuwaat awen wiichishaan e itaat, Chika chiskutamaatin chechii chischeyimat Chishemanituu. Wesh misiwe awen nika chischeyimikw, kaa chisheinuut kaye an kaa awaashiyuut. An kaa chisteyihtaakusit kaye an ekaa kaa chisteyihtaakusit. 
HEB.8.12	Nika chistimaacheyimaauch e machaatisiitwaau kaye tekash nika wepeyihtamuwaauch umachihtwaawinawaauh. 
HEB.8.13	Iskutak Chishemanituu kaa itwet miin kutachiyuu niskumuwiniyuu che ushihtamuwaat utiiniim ekut wehchi chischeyihtaakuhch an niishtam kaa ushihtaakanuuhch ekaa shaash aapatihch kaye shaash e peshunaakuhch che chiishaapatahch.
HEB.9.1	An niishtam niskumuusinahiikan kaa ushihtaakanuuhch ekut kaa wiihtamuwaakanuutwaau awenichii taan nihaau che ihtitwaau e nuuchiishtuwaatwaau Chishemanituuh. Chii nituweyihtaakun chechii ihtakuhch maahkii utah aschiihch anit che nuuchiishtuwaatwaau Chishemanituuh. 
HEB.9.2	Uu maak maahkii chii niishin anite e pischisaakwaau. Peyakw an e pischisaach kaa payehchisiimakahch chii ishinihkaateu. Uu maak kaa pischisaach kaa payehchisiimakahch kaa ishinihkaatech chii ihtakun anite waashtenamaakanaahtikw kaye an miichisuunaahtikw anite kaa apit an aaihkunaau Chishemanituu e ihtaat kaa chii ishi pachishtinaakanuut. 
HEB.9.3	An maak miin kaa uhchi ihtakuhch e pischisaach aakuyekahiikan chii itekamuu anite chechii pahkaaneyihtaakuhch anite an niishtam kaa pischisaach. Ekw uu kutach kaa pischisaach maauch kaa payehchisiimakahch chii ishinihkaataakanuu. 
HEB.9.4	ekute anite kaa ihtakuhch kaa ushaaushuuliyaanaapiskuuhch pachishtinicheunaapiskw anit kaa chii ishkwaasiikanuuhkwaau kaa wiihchimaakushikwaau. Kaye chii ihtakun anite mistikuwat pisikw ushaaushuuliyaaunaapiskw e chii ishinaakuhch anite waaskaa kaye anite piihch ekun kaa ishinaakuhch. Ekut kaa piichishtihch kaye an puutai kaa ushaaushuuliyaaunaapiskuuhch anit kaa piihchishihk an aaihkunaau maanaa kaa ishinihkaataakanuut. Kaye aniyaa Aaron usaskuhunaahtikw kaa niipisiyuuniyich ekut kaa piihchishtiniyich kaye anichii niishu kaa napachisitwaau asiniich anit kaa masinahiikanuuhkwaau aniyuu mitaahtu kacheskwewinh ekut kaa piihchishtihkwaauh. 
HEB.9.5	Tipiskuuch an mistikuwat iituu maak anite e iskwaach an mistikuwat, chii ihtaauch enchilich iiniihkaanich e chii ishihaakanuutwaau, naashch e chii miyunaakuhaakanuwaakupanenich. Utihtuhkunawaau mitun tekash chii aakuukuchiniyuu anite e akunaapwehiikanuuhch an mistikuwat. An maak akunaapwehiikan Apuwin anit wehchi wepeyihtamuwaat Chishemanituu aweyuu umachihtwaawiniyuu chii ishinihkaatakanuu. Etituu chipaa chii aayimuutamaatinaawaau uyuu chekwaayuu mikw maak namui chika uhchi wiichihiiwepayuu aat aayimuutamaane anuhchiish.
HEB.9.6	Iskutak kaa chiishi waweshihtaakanuuhkwaau aniyuu niishu kaa pischisaakwaau, eukw uu kaa chii ihtinaanuuhch anite maahkiihch. Anichii ayimiheuchimaauch mikw waa ishpish piihchetwaau aniyuu niishtam kaa pischisaayich chii ishpish piihcheuch iskutak e ihtuutahkwaau utaapatisuwinawaau. 
HEB.9.7	Ekw an miin kaa ihtakuhch kaa pischisaach mikw an chisheayimiheuchimaau chii piihcheu maan anite peyakwaau peyakw pipunh. Mikw maak wiya e peyakushit chii piihcheu anite kaye anuhchiish e chii nipahaakanuyich awesiisa umihkuyuu chii piihtakataau anite iskutak e piihchet. Eukw maak uyuu mihkuyuu anite Chishemanituu e ihtaayich kaa chii ishi pachishtinamuwaat wesh kaye wiya an ayimiheuchimaau chii machituutam kaye anichii iinuuch chii machituutamuch maan ekaa chischeyihtahkwaau. 
HEB.9.8	Eukw maak uyuu e ishi chiskutamaakuyihkw Kaa payehchisiit Ahchaahkw uyuu uhchi. An eshkw mekwaach e ihtakuhch an niishtam kaa pischisaach namui awen chika chii piihcheu anite aniyuu maauch kaa payehchisiimakaniyich kaa ishinihkaateyich e pischisaayich. 
HEB.9.9	Ihtakun maak e ishi ayimihiikuyihkw uu anuhchiish kaa chiishikaach. An e chii ishihtaakanuuhch an ayimiheu maahkii piihtakamihch ekut wehchi chischeyihtamuhkw ekaa awen uhchishkuu chechii naataat Chishemanituu. Eshkw maak anuhchiish ekun e ishinaakuhch, aniyuuh machishtawehamaawinh kaye pachishtinichewinh namui chika chii ihtuutaakuu awen mitun chechii iteyihtamihiikut taapwe tekash e chii wepeyihtamuwaakanuut umachihtwaawinh. 
HEB.9.10	Uu e ihtinaanuuhch e miiwaanuuhkwaau miiwewinh kaye machishtawehamaawinh ekun e itashtech niskumuusinahiikanihch chechii ihtinaanuuhch. Mikw wiihtamuwaakanuuch anit awenichii chekwaayuu chechii miichitwaau kaye chekwaayuu chechii minihkwetwaau kaye taan che ishi nanaahkuu ihtitwaau anit chechii uhchi ishinaakusitwaau e payehchisiitwaau. Uyuuh chekwaayuuh namui chiwiichihiikunaanuu chechii chischeyihtamuhkw taapwe chechii wepeyihtamaakuwaauhkwe. Eukw uyuuh pitamaa che wiichihiikuyihkw che ishpish ekaa utihchipayihch anit che ihtuutaatahkw Chishemanituu tekash chechii kuiskunaakuhiitahkw e uskaayich niskumuwiniyuu uhchi.
HEB.9.11	Ekw maak Christ shaash e chii takushihk che uchisheayimiheuchimaamiihkw ekw wiya meyuu shuweyimitahkw. Chii piihcheu wiya aniyuu ayimiheu maahkiiyuu aniyuu ekaa utah aschiihch kaa uhchiimakaniyich. Namui naapeuh uhchi ushihtaayuu uyuu maahkiiyuu. Eukw uyuu maauch kaa chisteyihtaakuniyich ishpishaat aniyuu kaa chii aapataniyich utah aschiihch. 
HEB.9.12	Jesus Christ mikw peyakwaau chii piihcheu aniyuu maauch kaa payehchisiimakaniyich maahkiiyuu anite kihchikiishikuhch kaa ihtakuniyich. Wiya tipiiwe umihkw e chii pachishtinahk ekut kaa uhchi miyupayich chechii piihchet anite, namui wii awesiisa umihkuyuu uhchi aapachihtaaweu. E chii pachishtinisut chechii nipahaakanuut, wiya umihkw e chii siikanikanuyich, ekut tekash kaa uhchi tipahahk misiwe chimachihtwaawinuuh kaachiche chechii wepeyihtamaakuyihkw. 
HEB.9.13	Anite Moses uwiishuwewinihch chii itashteu ekaa chechii nuuchiishtuwaatwaau Chishemanituuh anichii ekaa kaa payehchisiitwaau ayimihewinihch ishi. E payehchisiitwaau chii ishi kanawaapamaakanuuch iskutak kaa pihchikuunikanuyich maanishchaanish kaye naape mistus mihkuyuu anit e ihtaatwaau. Kaye aniyuu ishkwaaschiseyuu e chii ishkwaashwaakanuyich uschi nuushe mistusa chii usuwepinikanuyuu anite e ihtaatwaau. 
HEB.9.14	Chiishpin maak awesiis umihkw e payehchtaachemakaniyich maamituneyihtamukw taan e ishpish etituu chechii ishi wiichihiikuuhkw Christ umihkw. Chii pimaatisiyuu utah aschiihch ekaa mechim uhchi machituutahk. Kaa payehchisiyich Ahchaahkwa kaachiche kaa ihtaayich chii wiichihiikuu iskutak kaa pachishteyimitisut Chishemanituu ishi e ihtaayich. Umihkw eukw che payehchihiikuuhkw. Namui wii aniyuuh ekaa wiyesh itaapatahkwaau chekwaayuu kaa chii ihtuutamuhkw chika uhchi pimaachihiikunaanuu. Ekw maak kaachiche chechii atushkuuhkw Chishemanituu. 
HEB.9.15	Ekw maak wiya tipiiwe umihkuhch uhchi Jesus chii ushihtaau e uskaayich niskumuwiniyuu. Ekw maak anichii Chishemanituuh kaa tepwaatikutwaau chechii utiiniimitutaakutwaau kaachiche che ayaatwaau aniyuu taan kaa itweyich Chishemanituu cheshtinaash che miikutwaau. Jesus unipuwinihch uhchi ekut e ihtakuhch chechii wepeyihtamuwaakanuutwaau awenichii umachihtwaawinawaau aniyuu taan kaa ishi machituutahkwaau eshkw e chii aapataniyich weskach niskumuwiniyuu.
HEB.9.16	An maak niskumuwin muyaam taan e ishinaakuhch masinahiikaniyuu awen e chii ushihtaat e wiihtahk taan che ishi nakatamuwaat aweyuu iskutak nipite ekun taapishkuuch e ishinaakuhch an niskumuwin. Chichischeyihtenaawaache aniyuu masinahiikaniyuu e ushihtaat awen paatish ekaa pemaatisiit ekut yaakw e aapataniyich aniyuu taan kaa itashtaat. 
HEB.9.17	Eshkw maak mekwaach e pimaatisiit an awen namui chii aapataniyuu aniyuu taan kaa itashtaat anit masinahiikanihch. Mikw iskutak ekaa pimaatisiit ekw yaakw e ihtuutaakanuyich aniyuu taan kaa itashtaat e ishi nituweyihtahk chechii ihtuutaakanuyikwaau uchekwaanim. 
HEB.9.18	Ekun taapishkuuch an weshkach niskumuwin aniyuu Chishemanituu kaa ushihtamuwaat utiiniim, paatish mihkw e chii pihchikuunikanuuhch ekw yaakw kaa ishinaakuhch e aapatahch. 
HEB.9.19	Chichischisiitutawaawaau aa aniyaa Moses, iskutak misiwe aniyuu wiishuwewin kaa ayimihtuwaat utiiniim, ekw kaa utinamuwaat e uschipimaatisiyich mistususha umihkuyuu, kaa chiikuunahk nipiiyuu anit mihkuhch ekw maak kaa akwaapihkaatahk niipisiiyaahtikuhch e mihkwaashiyich maanishchaanish upiiweyuu, kaa akuhtataat anit mihkuhch ekw kaa pachishtepayihtaat anite ishi aniyuuh wiishuweusinahiikanh e ihtakuniyikwaauh kaye anite iinuu e ihtaayich. 
HEB.9.20	Uyuu maak e chii ihtit, chii iteu aniyuu iinuu, “Ekut utah mihkuhch wehchi nuukuhch e aapataniyich Chishemanituu uniskumuwin kaa ushihtamuwaat utiiniim. Chititikuwaau chechii nanihiihtamuwekw.” 
HEB.9.21	Moses kaye ekun nihaau kaa ihtit. Chii pichishtepayihtaau mihkuyuu anite ishi ayimiheu maahkiihch, kaye misiwe taan kaa ishi ihtakuniyich piihtakamihch e nuuchiishtuwaakanuyich Chishemanituu e itaapataniyich. 
HEB.9.22	An wiishuwewin kaa aapatahch e nuuchiishtuwaakanuut Chishemanituu itashteu misiwe chekwaan chechii payehchihtaakanuuhch mihkw e aapatahch ekun maak kaa ihtuutaakanuuhkwaau misiwe chekwaayuu piihtakamihch anit maahkiihch kaa ihtakuhkwaauh, chii pichishtepayihtaakanuu mihkw taanit e ati ihtakuhkwaauh aniyuu chekwaayuu Chishemanituu e ihtaat e ishi aapatihkwaau. Wesh paatish mihkw kaa uhchikuuhch ekw yaakw che ihtakuhch wepeyihtamaachewin.
HEB.9.23	Chii nituweyihtaakun uu chechii ihtinaanuuhch chechii payehkahkwaau misiwe uyuuh chekwaayuuh. Uu e ihtinaanuuhch mikw wii nuukuhtaakanuu taan e iteyihtaakuhkwaauh aniyuu chihchiwe chekwaayuu anite kihchikiishikuhch kaa ihtakuhkwaauh. Cheshtinaash maak uste e miywaakwaauh machishtawehamaawinh nituweyihtaakunh wesh etituu chihchiwe iteyihtaakunh aniyuuh chekwaayuu anite kihchikiishikuhch kaa ihtakuhkwaauh. 
HEB.9.24	Wesh Christ chii piihcheu aniyuu maauch kaa chisteyihtaakuniyich ayimiheu maahkiiyuu anite kihchikiishikuhch kaa ihtakuniyich, aniyuu ekaa naapeu uhchi ushihtaayich. Uu maahkii utah aschiihch kaa ihtakuhch nispitaachemakan e ishinaakuhch an maahkii kihchikiishikuhch kaa ihtakuhch. Jesus maak anite kihchikiishikuhch wechiihch chii piihcheu, anite muush e ayimiheshtamaatahkw Chishemanituu e ihtaayich. 
HEB.9.25	An chisheayimiheuchimaau kaa chii piihchet anite peyehkaniyich peyakwaau peyakw pipun muush chii machishtawehamaau awesiisa eshikum pipun, eukw uyuu kaa chii ihtit chechii uhchi wepeyihtamuwaakanuut umachihtwaawin. Mikw maak peyakwaau Christ wiya tipiiwe upimaatisiiwin chii pachishtinam. 
HEB.9.26	Michihpin maak peyakwaau e chii pachishteyimitisut namui uhchi nituweyihtaakuniyuu tasine chechii pachishtinisut chechii nanehkaachihaakanuut. Chii nitaweyihtaakuniikupane maak uyuu chechii ihtit tasine ekun chipaa pechi ihtuu kaa ishpish ihtakuhch uu aschii. Iskutak maak wetihchipayikwaau uyuu e maahchichiishikaakwaauh peyakwaau mikw chii pachishtinam upimaatisiiwin chechii uhchi wepeyihtamuwaakanuyich aweyuu umachihtwaawiniyuuh. 
HEB.9.27	Nitaweyihtaakun misiwe awen peyakwaau chechii nipit ekw maak che wiyaaskunaakanuut. 
HEB.9.28	Kaye wiya maak Christ mikw peyakwaa chii pachishtinam upimaatisiiwin anit chechii uhchi ihtakuniyich misiwe awen chechii wepeyihtamuwaakanuut umachihtwaawinh. Mikw maak miin chika takushinuu, namui wii chechii nihiipayihtaat anit chechii uhchi wepeyihtamaachaanuyich machihtwaawinh, chika takushinuu mikw chechii pimaachihaat aniyuuh aweyuu kaa ashuwaapamikut che ishpish takushihk.
HEB.10.1	Nika aayimuuten etituu aniyuu Jewa wiishuwewinh. Anichii iinuuch uyuuh wiishuwewinh kaa nanaakatuweyihtamihiikutwaau ekut kaa uhchi chischeyihtahkwaau taan che ishpish miyutuutamuwaat Chishemanituu iinuu. Mikw maak namui tekash uhchi chischeyihtamihaakanuuch taan che ishi etituu miyutuutamaachet Chishemanituu anite niishtamihch Jesus uhchi. Namui awen tekash uhchii wepeyihtamuwaakanuu umachihtwaawin kaye namui awen tekash uhchi kuiskunaakusuu anite ishi Chishemanituu e ihtaayich mikw aniyuu e nipahaakanuyich awesiisa e machishtawehamaanuuhch eshikum pipun. 
HEB.10.2	Chiishpin anichii kaa nuuchiishtuwaatwaau Chishemanituu mitun tekash chii payehchihaakanuwaakupanenich kaa wepeyihtamuwaakanuutwaau umachihtwaawinawaauh, namui chipaa uhchi mukushkaateyihtamihiikuuch umachihtwaawinawaauh wesh shaash chii wepeyihtamuwaakanuuch. Ekw maak namui chipaa uhchi nitaweyihtaakusuuch tasine chechii machishtawehamaatwaau awesiisa e chii nipahaakanuyich. 
HEB.10.3	Mikw maak eshikum pipun chii machishtawehamaauch awesiisa e chii nipahaakanuyich. Uyuu maak muush e chii ihtitwaau namui uhchii wanichischisiitutamuch umachihtwaawinawaau. 
HEB.10.4	Taapaa wesin wiiskaat kata chii wepeyihtamuwaakanuu awen umachihtwaawinh mikw aniyuu awesiis mihkuyuu e aapataniyich.
HEB.10.5	Eukw maak wehchii itwet Jesus iskutak che takushihk utah aschiihch,
HEB.10.5	“Chishemanituu, namui chinitaweyihten machishtawehamaawin kaye pachishtinichewin. Eukw uu wehchii miyin uu miyu kaa ayaayaan taapishkuuch naapeu chechii ishinaakusiyaan. 
HEB.10.6	Namui wiiskaat kuuhchi miyeyihten e ishkwaaswaakanuutwaau awesiisach kaye e machishtawehamaanuuhch chekwaan. 
HEB.10.7	Chichii ititin maak, ‘Chishemanituu, nichii takushin chechii ihtuutamaan chititeyihtamuwin, muyaam taan e itashtech chitayimuwinihch nipaa ihtin.’ ” 
HEB.10.8	Uyuu kaa itwet Jesus, “Chishemanituu, namui chimiyeyihtamihiikuun uu e ihtinaanuuhch e machishtawehamaanuuhch awesiisach kaye pachishtinichewinh e miikuyin ati chechii uhchi wepeyihtamuwaakanuutwaau awenichii umachihtwaawinawaauh.” Mikw maak ekun e itashtech wiishuwewin che ihtinaanuukupane. 
HEB.10.9	Chii itweu kaye Jesus, “Chishemanituu, nichii takushin chechii ihtuutamaan chititeyihtamuwin.” Uyuu maak kaa itwet ekut kaa uhchi iichenahk Chishemanituu aniyuu weskach niskumuwiniyuu anit kaa chii nituweyihtaakuniyich awesiisa chechii machishtawehamaanuyich, ekw miiskuch Jesus kaa pachishtinamiyich upimaatisiiwiniyuu. 
HEB.10.10	Aniyuu maak Jesus tekash e chii nanihiihtamuwaat Chishemanituu utiteyihtamuwiniyuu, peyakwaau chii pachishtinam upimaatisiiwin, kaachiche maak ishinaakuniyuu uyuu kaa ihtit. Uyuu e chii ihtit ekut kaa uhchi wepeyihtamaakuyihkw chimachihtwaawinuuh chechii ishinaakusuuhkw muyaam ekaa nihtaa uhchi machituutamuhkw.
HEB.10.11	Misiwe ayimiheuchimaau eshikum chiishikaau aapatisuu muush e peyakuniyich chekwaayuu e ihtuutahk, muush e machishtawehamaat. Aat maak aniyuu e ihtuutahk namui wiiskaat chika chii wepeyihtamuwaakanuyuuh aweyuuh umachihtwaawiniyuu. 
HEB.10.12	Mikw maak iskutak Jesus kaa pachishtinahk upimaatisiiwin eukw mikw uu pachishtinichewin kaa nitaweyihtaakuhch anit chechii uhchi kaachiche wepeyihtamuwaakanuutwaau awenichii umachihtwaawinawaauh. Namui miin kutach pachishtinichewin uhchi nitaweyihtaakun. Anite maak Chishemanituu unihiiwiniihch ekute kaa ishi waweyapihaakanuut kaachiche chechii apit. 
HEB.10.13	ekute maak anite muush che ihtaat, e ashuwaapit paatish Chishemanituu misiwe chii ispasihaayichen aniyuu kaa uhkaatikut kaye chii ihtuutawaayichen chechii nanihiihtamiyich utipeyihchichewin. 
HEB.10.14	Uyuu maak mikw peyakwaau e chii pachishtinahk upimaatisiiwin Jesus ekut kaa uhchi ihtuutahk kaachiche chechii wepeyihtamuwaat Chishemanituu utiiniim umachihtwaawiniyuu kaye chechii kuiskunaakusiyich anite Chishemanituu ishi e ihtaayich.
HEB.10.15	Kaye Kaa payehchisiit Ahchaahkw kaye wiya chitayimihiikunuu e wiihtamaatahkw taapwe e taapwemakaniyich uyuu. Chii wiihtam taan shaash kaa itweyikupanenh Chishemanituu. Chii itweu,
HEB.10.16	Maauyuu kaa uskaayich niskumuwiniyuu che miikwaau awenichii iskutak utihchipayikwaawen aniyuuh e chiishikaakwaauh. Utehiiwaahch nika piihtahamuwaan niwiishuwewinh kaye umituneyihchikaniwaahch nika masinahamuwaan. 
HEB.10.17	Namui ekw nika uhchi maamituneyihtamihiikuwaan umachihtwaawinawaau aniyuu taan kaa ishi machituutahkwaau. 
HEB.10.18	Misiwe maak uu taapwemakan. Iskutak Chishemanituu tekash e wepeyihtamaachet machihtwaawin, namui miin chika uhchi nitaweyihtaakun chechii machishtawehamaanuuhch machihtwaawin uhchi.
HEB.10.19	Niichishaanitikw, aniyuu Jesus e chii pachishtinahk upimaatisiiwin chechii nipahaakanuut chiyaanuu uhchi, ekw maak mikw chechii ishi piihcheyihkw ekaa sechisiihkw anite maauch peyehkaniyich Chishemanituu e ihtaat. 
HEB.10.20	Wesh Jesus chichii iichenimaakunuu aniyuu akuuyekahiikaniyuu chechii nituwaapamahkw Chishemanituu. Aniyuu upimaatisiiwin e chii pachishtinahkw ekut kaa uhchi ihtuutamaakuyihkw uyuu. Ekw maak muyaam e miikuyihkw e uskaayich pimaatisiiwiniyuu che ishi pimaatisiyuuhk ishinaakuniyuu. 
HEB.10.21	An maak uhchi ekut wehchi ayaauhkw e suuhcheyihtaakusit chisheayimiheuchimaau, eukw uu Jesus, an naakaanishkuwaat Chishemanituu utiinimiyuu. 
HEB.10.22	Ekw maak chechii naatahkw Chishemanituu Jesus e uchisheayimiheuchimaamiihkw, mitun e taapwehtamukw che miyeyihtahk naatahkwe, ekaa che uhchi aataweyimitahkw. Chika chii naataanuu wesh tekash chichii wepeyihtamaakunuu chimachihtwaawinuuh. Tekash chii payehchihtaakanuu chitehiinuu ekw maak namui ekw chimakushkaateyihtamihiikunaanuu taan kaa chii ishi machituutamuhkw. Chii payehchihtaakanuu chiiyuunuu e miywaakamihch nipii. 
HEB.10.23	Suuhk maak suuhchikaapuukw taan e ishi cheshtinaateyihtamekw, ekaawii aanuwehtamukw, wesh cheshtinaash chika ihtuutam Chishemanituu aniyuu kaa itwet che ihtuutahk. 
HEB.10.24	Kaye muush maamituneyimitutaau taan chechii ishi kaachiichimituyihkw chechii uhchi saachihiiweyihkw kaye chechii miyutuutuuhkwaau awenichii. 
HEB.10.25	Mikw maak namui chika chii ihtuutenaanuu uu ekaa wiichihiiweyihkwe anite e nishtuwiitwaau kaa taapwehtahkwaau. Ihtaauch anichii ekaa wiichihiiwetwaau taanit nestawiyich kaa taapwehtamiitwaauh. Chipaa nishtuwiinaanuu anit chechii uhchi kaachiichimituyihkw. Naashch maak iteyihtaakun uu chechii ihtiihkw wesh chiwaapahtenaanuu e peshunaakuhch an e chiishikaach miin che takushihk Christ.
HEB.10.26	Ekw maak anuhchiish e chischeyihtamuhkw taapwewin, yaapach maak machituutamuhkwe e chischeyihtamuhkw maak ekaa kuiskw ihtiihkw, namui chitaapateyihtamihiikuwaanaanuu taan kaa ishi pachishtinisut Jesus chiyaanuu uhchi. Namui chika uhchi ihtakun miin kutach pachishtinisuwin anit chechii uhchi wepeyihtamaakuyihkw chimachihtwaawinuu. 
HEB.10.27	Ihtakuniyuu che ishi kushtaat Chishemanituuh an awen yaapach kaa machituutahk aat e chischeyihtahk ekaa kuiskw ihtit. Chishemanituu chika wiyaaskunikuu kaye ishkutehch kata ishi wanaachihaakanuu. 
HEB.10.28	Ute maa ishi kanawaapahtamukw. Chiishpin awen ekaa uhchi aapateyihtamukupane Jewa wiishuwewiniyuu ekw maak niishu maak nishtu aweyuu itweyichen taapwe aniyuu e chii ihtikupane, namui mitun chipaa uhchi chistimaacheyimaakanuu tiiwehch mikw chipaa ishi nipahaakanuu. 
HEB.10.29	Etituu maak chika iteyihtaakuniyuu an awen yaapach kaa machituutahk aat e chischeyihtahk ekaa kuiskw ihtit. Uyuu e ihtit maayeyimeu Chishemanituu Ukusiyuu. Maayeyihtamuweu umihkuyuu kaa siikanikaateyich aashiteyaahtikuhch kaa nipahaakanuyich. Maayeyihtam aniyuu kaa ushkaayich niskumuwiniyuu aniyuu Chishemanituu kaa ushihtamuwaayich utiiniimiyuu. An awen uyuu kaa ihtit maayeyimeu kaye Kaa payehtisiyich Ahchaahkwa an kaa chischeyihtamihiitahkw Chishemanituu ushaweyihchichewiniyuu. Uu awen ishinaakuniyuu taapwe chechii waweshihaakanuukupane. 
HEB.10.30	Wesh chichischeyihtenaanuu Chishemanituu e chii itwet,
HEB.10.30	Niya eukw che waweshihiitakuch taan e ishi tepicheyihtaakusiyekw chechii ishi waweshihiikuyekw.
HEB.10.30	Kaye chii itweu Chishemanituu,
HEB.10.30	Utipeyihchikeu chika wiyaaskuneu utiiniim. 
HEB.10.31	Yaakwaamiikw. Taapwe kushtaateyihtaakuniyuu Chishemanituu, kaachiche kaa pimaatisiit, taan che ishi waweshihaat aweyuu.
HEB.10.32	Suuhk maak maamituneyihtamihiikuukw niishtam taan kaa ishi pehtamekw e aayimuumaakanuut Christ. Maamituneyihtamukw taan kaa ishi suuhchikaapuuyekw kaa nanehkaachihiikuyekw iskutak kaa pimaachihuyekw. Naashch taapwe chii yaaitan chitaapwehtamuwinawaau. 
HEB.10.33	Niyaanikutehch chichii nanehkaachihiikunaawaau, kaye anite e mihchetinaanuuhch chihchii maayeyimikunaawaau kaye namui kuiskw chuuhchi ihtuutaakunaawaau kaye chichii wiichikaapuushtawaawaauch anichii kutakach kaa nanehkaateyihtamihaakanuutwaau. 
HEB.10.34	Chichii chistimaacheyimaawaauch anichii chipahutuukamikuhch kaa ihtaatwaau anichii kaa taapwehtahkwaau wesh kaye chiyawaau ekun mwehch kaa ishi nachishkamekw. Iskutak kaa maakunikanuuhkwaau chichekwaanimuwaau e maayeyimikuyekw chichii miyeyihtenaawaau wesh chichii chischeyihtenaawaau etituu e miywaach an chekwaan kaa ishi ayaayekw, kaye kaachiche che ihtakuhch. 
HEB.10.35	Ekaawii puuniikw e taapwehtamekw wesh ekut che uhchi ayaayekw e weyuutihch tipahamaakusiiwin. 
HEB.10.36	Chinituweyihtaakusinaawaau chechii siipiiwesiyekw ekw maak chechii ihtuutamuwekw Chishemanituu utiteyihtamuwin kaye chechii miskamuwekw aniyuu kaa itwet cheshtinaash che miitaakw. 
HEB.10.37	Wesh itashteu Chishemanituu utayimuwinihch,
HEB.10.37	Maahchishtai weipishchiish, ekw an chipaa takushinuu che takushihk, namui maak pwaastuu chika uhchi takushinuu. 
HEB.10.38	Nitiiniimach kaa kuiskutaatisiitwaau chika taapwehtamuch kaye chika pimaatisiyuuch, mikw maak an awen che chiiwekaapuukwe, namui nika uhchi miyeyihtamihiikw. 
HEB.10.39	Namayeuch maak chiyaanuu awenich kaa chiiwekaapuutwaau kaye kaa wanisinitwaau. Chitaapwehtenaanuu chiyaanuu kaye chipimaachihunaanuu.
HEB.11.1	E taapweyimahkw Chishemanituu chicheshtinaahunaanuu che ispayihch taan e ishi aspeyimuyihkw, chicheshtinaahunaanuu e ihtakuhkwaauh aniyuu chekwaayuu ekaa kaa waapahtamuhkw. 
HEB.11.2	Aniyuu maak kaa ishpish chii taapwehtahkwaau aniyehkaanaanich weskach awenichii eukw uyuu naashch kaa naheyihtamiyich Chishemanituu. 
HEB.11.3	An taan e ishi taapwehtamukw ekut wehchi nisituhtamuhkw Chishemanituu e chii ushihtaat uyuu aschiiyuu, mikw chii ayimuu kaa uhchi ihtakuniyich. Aniyuuh chekwaayuuh ekaa nuukuhkwaau, ekut kaa uhchi ushihtaat Chishemanituu aniyuu chekwaayuu kaa waapahtamuhkw. 
HEB.11.4	Weskach anite, naapeu Abel e chii ishinihkaasut chii taapweyimeu Chishemanituu aniyuu maak uhchi chii machishtawehamaau Chishemanituu ishi e ihtaayich. Naashch maak chii naheyihtamiheu Chishemanituu. Aniyuu ustesa Cain kaye wiya chii machishtawehamaayuu Chishemanituu ishi e ihtaayich. Mikw maak aniyuu Abel taan kaa ishi taapweyimaat Chishemanituu ekun aniyuu kaa nihiiwehiikut Chishemanituu. Eukw maak uyuu wehchii itaakanuut Abel e chii kuiskutaatisiit. Chichischeyihtenaanuu Chishemanituu naashch e chii naheyimikut wesh chii utinamuweu taan kaa ishi machishtawehamaayich. Ekw maak anuhchiish, aat shaash e chii nipit Abel, chichiskutamaakunaanuu chechii taapweyimahkw Chishemanituu e maamituneyihtamihkw taan kaa ishi taapwehtahk wiya Abel.
HEB.11.5	Miin kutak naapeu Enoch chii ishinihkaasuu, kaye wiya chii taapweyimeu Chishemanituu. Chii itaakanuu e chii nihiiwehaat Chishemanituu, wesh chii taapweyimeu Chishemanituu kaa ishpish pimaatisiit. Eukw maak uyuu wehchii utinikut Chishemanituu kihchikiishikuhch ishi. Namui uhchi nipuu Enoch. Sischikuuch namui uhchi ihtaau anite mekwesiinuu kaye namui uhchii miskaakuu aweyuu wesh Chishemanituu chii pechi utinikuu kihchikiishikuhch ishi. 
HEB.11.6	Namui awen chika chii naheyihtamiheu Chishemanituu paatish taapweyimaate. Wesh an awen kaa wii pechi naataat Chishemanituu chipaa taapwehtam e ihtaayich Chishemanituu kaye e miyutuutawaayich aniyuu suuhk kaa wii chischeyimikut.
HEB.11.7	Noah chii ishinihkaasuu miin kutak naapeu e chii taapweyimaat Chishemanituu. Iskutak Chishemanituu kaa wiihtamaakut taan che ispayiyich aschiputeyiche aschiiyuu, aat ekaa uhchi waapahtahk aniyuu chechii ispayiyich iskutak kaa wiihtamuwaakanuut, yaapach chii taapwehtaweu Chishemanituu ekw kaa chihchi ushihtaat e mishaayich chiimaaniyuu anite che ihtaat e peyakuteusiit ekaa chechii nistaapaawetwaau. Aniyuu e chii taapweyimaat Chishemanituuh Noah kaye e chii nanihiihtuwaat, chii waapahtiiweu Chishemanituu che wiyaaskunaayich kaye che waweshihaayich misiwe aniyuu kutak aweyuuh wesh namui uhchi wii taapwehtamiyuuh. Noah maak e chii taapweyimaat Chishemanituu ukuiskutaatisiiu chii ishi kanawaapamikuu.
HEB.11.8	Abraham kaye chii taapweyimeu Chishemanituu. Eukw aniyuu wehchii nanihiihtuwaat iskutak kaa tepwaatikut kaye kaa itikut chechii nakatahk aniyuu aschiiyuu anit kaa uhchiit anite chechii ituhtet aniyuu aschiiyuu kaa itikut Chishemanituu che miikut wiya chechii ayaat. Abraham maak chii nanihiihtam, tiiwehch chii chistuhteu aat ekaa eshkw uhchi chischeyihtahk taanite nihaau chipaa ituhteu. 
HEB.11.9	Chek maak chii utihtam aniyuu aschiiyuu Chishemanituu kaa ashutamaakut. ekute kaa ihtaat e maaniteut kaye e taapweyimaat Chishemanituu. Chii papaamaahtucheu mikw maahkiihch e ihtaat. Aniyuu ukusisa Isaac kaye aniyuu ushim Jacob chii papaa ihtaayuuh taanite kaa aihtaat. Chii itweyikupanenh Chishemanituuh kaye wiyawaau che ashutamuwaakanuutaau aniyuu aschiiyuu che miyaakanuyich Abraham. 
HEB.11.10	Abraham maak chii pakweyihtam e ashuwaapahtahk che ishpish piihtakahiikut Chishemanituu anite aniyuu kaa yaaichikaapuuniyich ihtaawiniyuu, wiya Chishemanituu wechiihch e chii wiyeyihtahk che ishinaakuniyich kaye wiya e chii ushihtaat.
HEB.11.11	Kaye Sarah nitaayimuumaau. Abraham chii wiichiskweu aniyuu Sarah. Kaye wiya maak Sarah chii taapweyimeu Chishemanituu. Namui wiishkaat uhchii ayaaweu awaasha kaye shaash chii miyaaskam aniyuu e ispihtisiinaanuyich chechii ayaawaakanuyich awaasha. Mikw maak yaapach chii ayaaweu awaasha aniyuu uhchi e chii taapwehtawaat Chishemanituu chechii ihtuutamaakut taan kaa itweyich cheshtinaash che ihtuutamaakut. 
HEB.11.12	ekute maak kaa uhchi ishinaakuniyich Abraham chechii uhtaawiimaaut aat shaash kaye wiya naashch e chii chisheinuut. Ekw maak Abraham mehchetiyich utaanische utawaashiim ekaa mechim misiwe chii achimaakanuyich. Muyaam taan e ishpish mihchetitwaau achahkushach anite chiishikuhch ekun e ispihchetiyich utawaashiim, muyaam taan e ishpish ekaa chii achihtaakanuuhch yaayeu kaa ihtakuhch yekaau wesaa e piisaauhkaasich ekun e ispihchetiyich.
HEB.11.13	Uchii maak misiwe awenichii kaa aayimuumakwaau, misiwe chii taapweyimeuch Chishemanituu piihiim kaa ati puunipimaatisiitwaau. Ekun kaa ishi puunipimaatisiitwaau eshkw e taapwehtahkwaau aniyuu taan kaa itweyich Chishemanituu taapwe che utihchipayich. Aat ekaa wiyawaau niyaanitam uhchi waapahtahkwaau chechii utihchipayich yaapach chii cheshtinaateyihtamihiikuuch che utihchipayich anite niishtamihch. Kaye chii chischeyihtamuch ekaa sehchei ishinaakuniyich aniyuu taan kaa ishi taapweyimaatwaau Chishemanituu. Kaye chii chischeyihtamuch ekaa utah aschiihch chihchiwe uhchi uhchiitwaau ekw maak wiyawaau niyaanitam chii itweuch mikw maaniteu e chii ishi kanawaapamisutwaau. 
HEB.11.14	Uyuu maak e itwetwaau awenichii, nisituhtaakusuuch e naanituweyihtahkwaau aschiiyuu taanite chihchiwe chechii ihtaatwaau. 
HEB.11.15	Chipaachii ituhtewaakupanenich miin kaau anite aniyuu aschiiyuu kaa uhchiitwaau chii wii ituhtetwaakupanenich. 
HEB.11.16	Teyakuch maak, uchii iinuuch chii naanituuweyihtamuch aschiiyuu etituu e miywaayich ishpish aniyuu kaa nakatahkwaau. Chii muushteneyihtamuch anite kihchikiishikuhch chihchiwe chechii wiichitwaau. Ekw maak Chishemanituu namui shaakweyimuhiikuu nuuhtaawiinaan e ishinihkaatikut wesh shaash chii ayeskushtamuweu ihtaawiniyuu anite chihchiwe che ihtaayich.
HEB.11.17	Miin maa maamituneyimaahkw Abraham. Aniyuu e chii ishpish taapwehtahk mitun chii wii ihtuutam chechii machishtawehamaat ukusisa Isaac. Eukw uyuu kaa wii ihtit Abraham wesh ekun kaa itashumikut Chishemanituu chechii ihtit e chii wii nituu chischeyimikut taapwe che nanihiihtamukwe. Mitun maak chii ayeskuwiyuu Abraham chechii ihtuutamuwaat taan kaa itashumikut Chishemanituu, aat e chii wiihtamuwaakanuut cheshtinaash che shaweyimaakanuut. 
HEB.11.18	Chichischisinaawaau aa uyuu kaa itikut Chishemanituu,
HEB.11.18	Chika mihchetuuch chitaanische ushimach Isaac e ihtaayich che uhchi aanische pimaatisiitwaau.
HEB.11.18	Eukw maak uyuu Abraham ukusiyuu Chishemanituu kaa aayimuumaat. 
HEB.11.19	Abraham chii chischeyihtam Chishemanituu chechii wanishkaanaayich aweyuu nipuwinihch uhchi. Aniyuu maak kaau e chii miyaakanuut Abraham ukusisa Isaac, muyaam nipuwinihch e chii uhchi wanishkaanaakanuyich chii ishinaakuniyuu.
HEB.11.20	Ekw maak miin kutakach awenichii che aayimuumakwaau taapwe e chii taapweyimaatwaau Chishemanituu. Isaac chii taapwehtam taan kaa itikut Chishemanituu. Ekw maak eshkw ekaa che nipit, chii shaweyimeu ukusisa Jacob ekw maak Esau, ekw kaa wiihtamuwaat taan che ispayitwaau. 
HEB.11.21	Jacob maak kaye wiya chii taapweyimeu Chishemanituu. Iskutak kaa chischeyihtahk che nipit, chii ashamitapuu, kaa aaspachiit usaskuhunaahtikw ekw kaa maamihchimaat Chishemanituu. Chii shaweyimeu paahpeyakw Joseph ukusiyuuh wesh chii taapwehtam taan kaa itikut Chishemanituu. 
HEB.11.22	Kaye wiya maak Joseph chii taapweyimeu Chishemanituu. Iskutak maak kaa utihchipayich anit che iskwaayaayich upimaatisiiwin, chii chischisuumeu Israel iinuu eshkw peyakwaau e chiishikaayich che nakatamiyich aniyuu Egypt aschiiyuu kaye chii iteu chechii chistuhtataayich wiiyuu iskutak chistuhcheyichen.
HEB.11.23	Kaye maak Moses uniichihiikw chii taapweyimeyuu Chishemanituu. Iskutak Moses kaa pimaatisiit, chii waapamikuu uniichihiikw e ishpish miyu awaashiyuut, ekw kaa kanuweyimikut e kaayikut nishtu piisim ishpish. Namui uhchi kushtaachiyuuh Moses uniichihiikw chechii ekaa nanihiihtuwaatwaau aniyuu chisheuchimaau iskutak kaa itashuweyich chechii nipahaakanuyich misiwe kaa naapeshiiwiyich awaasha, wesh chii taapweyimeuch Chishemanituu. 
HEB.11.24	Iskutak maak kaa chiishi nihtaauchit Moses chii taapweyimeu kaye wiya Chishemanituu kaye namui uhchi pachishtinam chechii ishinihkaataakanuut Chisheuchimaaskwesh ukusisa, aat maak e chii nihtaauchinikut aniyuu. 
HEB.11.25	Uste chii iteyihtam kaye wiya chechii nanehkaachihaakanuut mwehch e ishi nanehkaachihaakanuyich Chishemanituu utiiniimiyuuh, ishpish wii machaatisiiwinihch chechii ishi pimaatisiit mikw weipishchiish e miyeyihtamihiiweyich. 
HEB.11.26	Aniyuu maak Moses e chii taapwehtahk, chii iteyihtam uste e miywaayich chechii maayeyimaakanuut aniyuu uhchi e chischeyimaat aniyuu Christ che takushiniyich ishpish wii chechii ayaat miisitisiiwiniyuu anite Egypt aschiihch. Shaash chii ayeskuweyihtam chechii pachishtinahk misiwe aniyuu wesh anite niikaanihch chii ishi ashuwaapahtam aniyuu chekwaayuu che miikut Chishemanituu e tipahamaakut. 
HEB.11.27	Moses maak e chii taapweyimaat Chishemanituu chii wiyeyihtam chechii nakatahk Egypt aschiiyuu ekaa uhchi kushtaachit, aat e chii mista chishuwaasiyich chisheuchimaauh. Moses naashch taapwe chii siipiiwesuu mwehch mitun e waapamaat Chishemanituu, aniyuu ekaa wiiskaat uhchi waapamikuyich naapeuh ekun kaa ishi pimaatisiit Moses. 
HEB.11.28	Moses maak e chii taapweyimaat Chishemanituu chii chihchipayihtaau chechii ihtakuniyich miyaaskaachewin makushewiniyu kaa ishinihkaataakaniyich, eshikum pipunh maak chii ihtuutaakanuu uu. Aniyuu maak Moses e taapweyimaat Chishemanituuh chii itashuweu chechii usuwepayihtaakanuyich awesiis mihkuyuu anite chishtuhkanihch ekw maak aniyuu enchil kaa nipahiiweyich ekaa chechii wanaachihaayich aniyuu niishtamushaan kaa naapesiiwiyich Israel iinuu e ihtaayich. 
HEB.11.29	Anichii Israel iinuuch kaye wiyawaau chii taapweyimeuch Chishemanituu. Ekun aniyuu wehchii saapuhtuwehtetwaau aniyuu chihchikamiyuu, kaa mihkwaach chihchikamii kaa ishinihkaateyich. Muyaam e ihtit awen e paahkwaayich aschiihch e pimuhtet ekun kaa ihtitwaau anichii Israel iinuuch kaa aashuushkahkwaau aniyuu chihchikamiyuu. Ekw maak anichii Egypt kaa uhchiitwaau iinuuch kaa wii kuchihtaatwaau kaye wiyawaau chechii aashuuhtetwaau aniyuu chihchikamiyuu misiwe chii nistaapaaweuch.
HEB.11.30	Miin maak anite anichii Israel iinuuch chii taapweyimeuch Chishemanituu, eukw aniyuu wehchii chiinikwaanishkahkwaau aniyuu ihtaawiniyuu Jericho kaa ishinihkaateyich niishwaashch chiishikaauh ishpish, iskutak kaa itikutwaau Chishemanituu uyuu chechii ihtitwaau. Ekw maak misiwe aniyuu kaa waaskaa kaapuuniyich anit aniyuu ihtaawinihch kaa pahchihtiniyich. 
HEB.11.31	Kaye maak aniyaanaa iskweu kaa chii ataawet wiiyuu, Rahab kaa ishinihkaasut, kaye wiya chii taapweyimeu Chishemanituu iskutak kaa piihtakahaat anite wiichihch aniyuu Israel iinuu kaa chiimuusaapahtamiyich aniyuu ihtaawiniyuu kaye kaa wiichihaat ekaa chechii nipahaakanuyich. Aniyuu maak kaa ihtit namui uhchi nipahaakanuu iskutak kaa nipahaakanuyich aniyuu iinuu anite Jericho kaa wiichiyich ekaa kaa nanihiihtuwaayich Chishemanituuh.
HEB.11.32	Namui nitaweyihtaakun etituu chechii aayimuutamaan uu. Kaye maak misuwaach namui nika uhchi ishpishiin chechii masinahiicheyaan chechii aayimuumakwaau Gideon, Barak, Samson, Jephthah, David kaye Samuel ekw maak anichii kutakach uchischiwehiichesuuch. 
HEB.11.33	Wesh kaye wiyawaau, muyaam aniyuuh kutak kaa ihtiyich, chii taapweyimeuch kaye wiyawaau Chishemanituu ekw maak kaa shaakuuchistaatwaau uchimaawinh utah aschiihch, kaye kuiskw chii ihtuuch e niikaanishkuwaatwaau iinuu, kaye mihchetu chii waapahtamuch chekwaayuuh e ispayikwaauh taan aniyuuh Chishemanituu kaa itweyich cheshtinaash che ispayiyikwaauh. Chii chipahamuweuch mistatimuh utuuniyuuh ekaa chechii nipahiikutwaau. 
HEB.11.34	Namui uhchii wanaachihiikuuch ishkuteyuu, kaye chii ushimututamuch chechii nipahaakanuutwaau nitupayuuhkumaaniyuu e aapataniyich. Chii miinuwaachihaakanuuch aahkusuwinihch uhchi, kaye chii shaakuuchiheuch kutak shimaakanisha e chii nitupayihkahtaakutwaau. 
HEB.11.35	Chii ihtaauch kaye iskweuch e taapweyimaatwaau Chishemanituu ekw maak aniyuu uhchi chii waapameuch aniyuu utiiniimuwaau kaa nipiyich kaau e wanishkaanaakanuyich nipuwinihch uhchi. Kaye kutakach chii ihtaauch e chii taapweyimaatwaau Chishemanituu aat maak e chii ishpish taapweyimaatwaau yaapach chii nanehkaachihaakanuuch piihiim kaa ati nipahaakanuutwaau, wesh namui uhchi wii itweuch ekaa chischeyimaatwaau Chishemanituu chechii uhchi pachishtinaakanuutwaau. Niikaan chii ishi pukuseyihtamuch uste e miywaayich pimaatisiiwiniyuu chechii ayaatwaau iskutak wanishkaanaakanuutwaawenich nipuwinihch uhchi. 
HEB.11.36	Kutakach chii wausinuwaakanuuch e maayeyimaakanuutwaau anite e mihchetinaanuyich, kaye chii kusiihkuwaakanuuch kaye wawaach chii mamechimaapiskuhwaakanuuch anite chipahuutuukamikuhch. 
HEB.11.37	Pasch chii nipahaakanuuch e paahpimusinaatahwaakanuutwaau, pasch aapihtuwiyuu chii ishi chimupuyaakanuuch, pasch chii nipahaakanuuch nitupayuuhkumaan e aapataniyikwaau. Pasch anichii iinuuch chii ihtuutawaakanuuch chechii papaamitisumutwaau. Maanishchaanish ekw maak kaauteshkanishit kaa apisiisit awesiis usakai chii uhchi ushihtaauch uchekwaanimuwaau e chichishkahkwaau, namui uhchi ihtakuniyuu taanite chechii wiichitwaau, misiwe chekwaayuu chii ishi nuuhtepayuuch. Kaye chii mista waawiisacheyihtamihaakanuuch kaye naashch chii nanehkaachihaakanuuch. 
HEB.11.38	Yaapach maak anichii kaa machaatisiitwaau awenichii utah aschiihch namui uhchi tepicheyihtaakusuuch chechii wiichimikutwaau uyuu iinuuh. Ekw anite pakwaatiskamikaahch kaye wachiihch ekute kaa kaasutwaau kaye anite awesiisa uwaatikumiihch kaye anite e waatikwaapiskaayich ekute kaa ihtaatwaau.
HEB.11.39	Aat maak e miywaashiyich taan kaa ishi taapweyimaatwaau Chishemanituuh misiwe uchii iinuuch, kaye aat e chii itaakanuutwaau e chii nanihiiwehaatwaau Chishemanituuh, yaapach namui uhchi utisaapahtamuch mekwaach kaa pimaatisiitwaau aniyuu taan kaa itikutwaau Chishemanituuh cheshtinaash che miikutwaau. 
HEB.11.40	Wesh chii ihtakuniyuu taan kaa ishi wiyeyihtamaatahkw Chishemanituu etituu e miywaayich. Namui uhchi wii miikuuch pitamaa Chishemanituu aniyuu taan kaa itikutwaau che ishi miikutwaau wesh maamuu chichii wii mitunaakuhiikunuu.
HEB.12.1	Maamituneyimaataauch maa anichii kaa mihchetitwaau awenichii naashch kaa waapahtiiwetwaau e taapweyimaatwaau Chishemanituu. Uyuu e chii ihtitwaau kaye chiyaanuu ekun chipaa ihtinaanuu. Ekw maak an uhchi kaye chiyaanuu puunihtaataau misiwe aniyuu chekwaayuu e wanaahiikuyihkw chechii itaatisiihkw aniyuu taan e ishi nituweyimitahkw Chishemanituu chechii itaatisiihkw. Kaye misiwe wepinihtaau aniyuu machihtwaawinh kaa wii tipeyimikuyihkw, ekw maak che pimipahtaayihkw anite e kakwechiskatuhutunaanuuhch anite ahchaahkuwinihch ishi paatish chii utihtamuhkwe anite netaweyimitahkw Chishemanituu chechii ispahtaauhkw. 
HEB.12.2	Kaye kanawaapamaataau Jesus, an kaa ihtuutaatahkw chechii taapwehtamuhkw. Wiya chiwiichihiikunuu wetaach chechii suuhchikaapuuyihkw chitaapwehtamuwinaahch paatish tekash chii nanihiiwehiihkwe Chishemanituu. Chii shaapushkam nipuwiniyuu asiteyaahtikuhch kaye namui mechim uhchi aapateyihtamihiikuu aat e chii maayeyimaakanuut kaye e chii nenehkaateyimuhaakanuut wesh mikw aniyuu taan che ishpish muuchicheyihtahk iskutak miyaaupayiche anit e nanehkaateyimut ekun aniyuu kaa maamituneyihtamihiikut. Ekw maak anuhchiish, wiya chuuchisheuchimaaminaanuu anite maak apuu Chishemanituu unihiiwiniihch iitehche. 
HEB.12.3	Maamituneyimaahkw maa Jesus taan kaa ishpish chii nanehkaateyimut. Chii uhkaatikuu aniyuu kaa machaatisiyich. Maamituneyimaahkw Jesus ekw maak che suuhchikaapuuyekw, namui chika uhchi wii nuuhtipuuniinaawaau e taapwehtamekw. 
HEB.12.4	Ehe, chichii nishkuushten ekaa chechii machituutaman. Mikw maak namui eshkw chuuhchi ishpish nachishken e nanehkaateyimuyin chechii ishinaakuhch mitun chechii wii nipahiikuyin chitaapwehtamuwin uhchi. 
HEB.12.5	Chichii wanichischisin aa taan kaa itisk Chishemanituu. Chichii wii kaachiichimikw, chiyawaau tipiiwe utawaashiim. Chii itweu,
HEB.12.5	Nikus, iskutak Utipeyihchikeu e kuiskunisk suuhk yaakwaau ishi utinh. Ekaawii niihteyihta iskutak e wii kuiskunisk. 
HEB.12.6	Wesh Chishemanituu kuiskuneu aniyuu misiwe kaa saachihaat, kaye kuiskuneu aniyuu misiwe utawaashiim kaa ishi kanawaapamaat.
HEB.12.7	Siipiiwesikw maak. Utinamuwaahk taan e ishi kuiskunitaakw che ishpish kuiskunitaakwe. Wesh namui chishuwaasuwinihch ishi ihtuutam uyuu. Anite kaa saachihiitaakw chuuhtaawiiwaau e ihtaat uhchipayuu uu. Muyaam wiya tipiiwe utawaashiim chit ishi nihtaauchinikunaawaau Chishemanituu. Chekw awaash maak ekaa kuiskunikut uhtaawii. 
HEB.12.8	Misiwe utawaashiim Chishemanituu wiya niyaanitam kuiskuneu. Awen ekaa kaa kuiskunaakanuut namui taapwe Chishemanituu utawaashiimitutaakuu. Wesh awen ekaa nihtaa kuiskunaakanuut namui wiichihiiweu anite e peyakuteusiinaanuyich Chishemanituu e ihtaayich. 
HEB.12.9	Kaye maak, eshkw e chii awaashiiwiihkw, Chuuhtaawiinuuch chichii kuiskunikunuuch yaapach maak chichii chisteyimaanuuch. Ishinaakun maak Chishemanituu etituu chechii chisteyimahkw ishpish wii Kuuhtaawiinuuch. Ekw maak chihchiwe pimaatisiiwin che ayaayihkw. 
HEB.12.10	Chuuhtaawiinuuch utah aschiihch chichii kuiskunikunuuch e chii iteyihtahkwaau aniyuu taan kaa iteyihtamihiikutwaau uste e ishi miywaayich. Mikw maak Chishemanituu chuuhtaawiinuu, chikuiiskunikunuu wesh chischeyihtam eukw aniyuu uste e miywaayich chechii ihtuutaakuyihkw. Chikuiskunikunuu ekw maak chechii payehchisiihkw mwehch wiya e ishi payehchisiit. 
HEB.12.11	Mikw maak namui naashch miyeyihtaakun e kuiskunaakanuut awen. Chitaahkuhiikunaanuu mekwaach e kuiskunikuyihkw. Mikw maak paatimaa chiwaapahtenaanuu taan e ishpish miyu wiichihiikuyihkw an e chii kuiskunikuyihkw. Ekw maak e ayaayihkw chiyaameyihtamuwin kaye kuiskutaatisiiwinihch chii wii ishi pimaatisiinaanuu.
HEB.12.12	Ekw maak suuhk wii suuhcheyihtaakuhtaakw kaa ayeskusiimakahkwaau chitihchiiwaau kaye suuhk wii suuhcheyihtaakuhtaakw kaa ayeskusiimakahkwaau chiskaatuwaau chechii suuhchikaapuuyekw. 
HEB.12.13	E kuiskumuhkwaauh meskanuuh pimuhtekw ekw maak anichii kaa maaschipayitwaau che miinuwaachihaakanuutwaau ekaa etituu chechii maaschipayitwaau.
HEB.12.14	Suuhk kuchihtaakw chechii ishi pimaatisiyekw chechii miyu wiichewekuch kutakach awenich. Suuhk kuchihtaakw kuiskw chechii ishi pimaatisiyekw. Wesh taapaa kata chii naateu awen Chishemanituu ekaa kuiskutaatisiite. 
HEB.12.15	Nanaakataweyimitikw ekaa waachi peyakw anit e tashiyekw chechii nuuhtaashkahk Chishemanituu umiiwewiniyuu kaa pimaachihiiwemakaniyich. Kaye yaakwaamiikw ekaa awen anit e tashiyekw muyaam machi watipii chechii ishi nihtaauchit. Wesh ihtaatwaawenich uyuu e ishinaakusitwaau mihchetu aweyuu kata machipayiheuch. 
HEB.12.16	Kaye yaakwaamiikw ekaa waachipeyakw wiinisuwinihch chechii ishi pimaatisiyekw maak chechii ishinaakusiyekw ekaa aapateyimekw Chishemanituu mwehch aniyaa Esau kaa ihtit. Chii pachishtinam aniyuu taan eshkw chipaa aashuu miyaakanuu wiya e ustesimaaut, ekw peyakw wiyaakan miichimiyuu teyakuch kaa utinahk. 
HEB.12.17	Chichischeyihtenaawaau maak, paatimaa anite kaau chii nituweyihtam aniyuu taan chipaa ishi aanische shaweyimaakanuu, mikw maak namui uhchi niskumikuu uhtaawii. Namui mitun uhchii wiyesh ihtuu chechii kwestinahk aniyuu taan kaa ihtit aat kaye naashch e chii maatutawaat uhtaawii. Yaakwaamiikw ekaa chechii ispayekw chiyawaau.
HEB.12.18	Naatekwe Chishemanituu namui kata uhchi iteyihtaakun chiyawaau taan kaa iteyihtaakuniyich Israel iinuuch iskutak kaa naataatwaau Chishemanituu. Peshuch aniyuu wachiyuu Sinai kaa ishinihkaateyich chii naatamuch. An maak wachii chii ishkwaateu kaye chii ukaashteyaau anite kaye chii ihtakun sechisuwin kaye chii mistachiishtin anit. 
HEB.12.19	Kaye iskutak kaa pehtahkwaau e chishewemakaniyich puutaachikaniyuu anit kaye kaa pehtawaatwaau Chishemanituu e ayimiyich naashch chii kushtaachuuch ekw kaa nitutamaatwaau ekaa etituu chechii ayimiyich. 
HEB.12.20	Chishemanituu chii ayimihiikuuch e itikutwaau, “Taahtinikanuuhche an wachii, awesiis maak iinuu taahtinahke, chika nipahaakanuu e paahpimusinaatihwaakanuut.” Iskutak anichii iinuuch kaa pehtahkwaau uyuu namui uhchii itihtamuch uyuu. 
HEB.12.21	Aniyuu taan kaa ishi waapahtahkwaau naashch chii sechiihiikuuch. Waawaach Moses chii iteu, “Ninamipayin e ishpish sechisiyaan.”
HEB.12.22	Chiyawaau maak wii namui peyakunihch ishinaakun. Iskutak e uhchishkuukaapuushtawekw Chishemanituu mwehch anite e ituhteyekw an wachii Zion kaa ishinihkaatech anite kihchikiishikuhch kaa ihtakuhch ekun e ishinaakuhch. Kaye mwehch anit e takushiniyekw an ihtaawin anit wachiihch kaa ihtakuhch Jerusalem kaa ishinihkaatech ishinaakun, anite e wiichit an kaachiche kaa ihtaat Chishemanituu kaye anite e ihtaatwaau e mista mihchetitwaau enchilich e muuchicheyihtahkwaau. 
HEB.12.23	ekute maak e ihtaayich misiwe Chishemanituu uniishtamuushaan aniyuu mesinaasuyich anite kihchikiishikuhch. Chipechi naataawaau Chishemanituu an misiwe aweyuu kaa wiyaaskunaat. Ekut kaye utah e ihtaayich utahchaahkuwaau anichii ukuiskutaatisiiuch mitun kaa tepi kuiskunaakuhaakanuutwaau. 
HEB.12.24	Kaye Jesus ihtaau anit, an kaa uschihtaawaat Chishemanituu uniskumuwiniyuu. Aniyuu Christ e chii wanihtaat umihkw chiyaanuu uhchi, ekut wehchi ihtakuhch wepeyihtamaachewin. Aniyuu maak wii Abel e chii wanihtaat umihkw kaa nipahaakanuut ekut kaa uhchi chischeyihtamuhkw chechii taapishtaakanuuch chekwaayuu e ihtuutawaakanuut awen. 
HEB.12.25	Ekw maak yaakwaamiikw chechii nituhtawekw Chishemanituu e ayimihiitaakw. Anichii Israel iinuuch namui uhchi wii nanihiihtaweuch aniyuu utah aschiihch kaa ihtaayich Chishemanituu utayimuwiniyuu kaa waawiihtamiyich, ekw maak namui uhchi pimaachihaakanuuch. Chititeyihtenaawaau aa maak che pimaachihiikuyihkw chiyaanuu ekaa nituhtuuhkwe Chishemanituu kihchikiishikuhch e uhchi ayimihiitahkw. Namui kaye chiyaanuu chika chii ushimutenaanuu waweshihiikusiiwin. 
HEB.12.26	Iskutak kaa ayimihaat Chishemanituu aniyuu iinuu anite aniyuu wachiyuu Sinai kaa ishinihkaateyich, mitun chii nanamipayiniyuu aschiiyuu iskutak kaa pehtaakuniyich upehtaakusuwin. Ekw maak anuhchiish e itwet uyuu cheshtinaash che ispayich, “Miin uu ihtuutamaane namui mikw aschii nika uhchi ihtuuten chechii nanamipayihch eyuu kihchikiishikw nika ihtuuten chechii nanamipayihch.” 
HEB.12.27	Aniyuu kaa itwet “Miin” uu ihtuutamaane, chiwiihtamaakunaanuu misiwe chekwaayuu kaa ushihtaakanuyich, misiwe e ispichiskamikaayich aschiiyuu che nanamipayiniyich kaye che wanaataniyich. Mikw an chekwaan ekaa chii ahtinikanuuhch ekun mikw an namui chika uhchi nanamipayuu. 
HEB.12.28	Eukw maak uyuu chipaa uhchi nanaaskumaanuu Chishemanituu e miitahkw chisheuchimaawiniyuu an ekaa nihtaa chechii ihtuutaakanuuhch chechii aahchipayihch. Ekw maak nuuchiishtuwaataau aniyuu wii e ishi nituweyimitahkw chechii ishi nuuchiishtuuhkw kaye chechii miyu atushkuuhk naashch e chisteyimahkw. 
HEB.12.29	Wesh Chichishemanituuminuu mwehch ishkuteu iteyihtaakusuu. Ishkuteu misiwe chekwaan kaa wanaachihtaachemakahch e ishkwaasuwech ekun e iteyihtaakusit.
HEB.13.1	Niichishaanitikw, muush kanawach saachihiitukw. 
HEB.13.2	Chischisikw, muush chechii ayeskuwiyekw chechii piihtakahekuch maaniteuch chiichiwaawaahch. Pasch awenichii shaash chii piihtakaheuch maaniteuh anite e ihtaatwaau, namui maak uhchi chischeyimeuch pasch aniyuu maaniteuh kaa piihtakahaatwaau e chii enchiluuwiikupanen. 
HEB.13.3	Maamituneyimaahkuch anichii awenichii chipahutuukamikuhch kaa ihtaatwaau. Muyaam kaye chiyawaau e ihtaayekw anite aniyuu kaa ihtaatwaau chechii ishi maamituneyihtamekw. Maamituneyimaahkuch kaye anichii kaa nanehkaachihaakanuutwaau muyaam kaye chiyawaau e nanehkaachiihiikuyekw mwehch wiyawaau e ishi nanehkaachihaakanuutwaau chechii iteyihtamekw.
HEB.13.4	Kaye miin kutach chekwaan che ititakuch, misiwe awen chipaa chisteyihtamihiikuu wiichihtuuwiniyuu. An naapeu kaye wiichiskweu mikw wiyawaau chipaa wiihpemituuch. Namui chipaa uhchi pisikwaatisiyuch. Wesh Chishemanituu cheshtinaash kata wiyaaskuneu aniyuu kaa wiinisuuwaatisiyich kaye aniyuu kaa pisikwaatisiyich. 
HEB.13.5	Ekaa wii chika uhchi ishinaakusinaawaau chechii saachihtaayekw shuuliyaau. Chipaa miyeyihtenaawaau taan e ishi ayaayekw. Wesh Chishemanituu chii itweu,
HEB.13.5	Namui wiiskaat chika uhchi nakatitinaawaau, namui wiiskaat chika uhchi ishinaakusinaawaau ekaa chechii piskaatitakuch. 
HEB.13.6	Ekw maak cheshtinaash chechii itweyihkw,
HEB.13.6	Namui nika uhchi kushtaachin wesh Utipeyihchikeu nipechi wiichihiikw. Taan maak chechii pechi ihtuutuut naapeu wii.
HEB.13.7	Miin kutach chekwaan, maamituneyimaahkuch maa anichii maauch niishtam kaa wawiihtamaataakuch Chishemanituu utayimuwiniyuu, anichii kaa niikaanishkahkwaau ayimiheukamikuyuu. Maamituneyimaahkuch taan kaa itaatisiitwaau kaye kaa ishi puunipimaatisiitwaau eshkw e taapweyimaatwaau Jesus. Ekun an che wii wiichihiikuyekw chechii taapwehtamekw taan kaa ishi taapwehtahkwaau. 
HEB.13.8	Jesus Christ namui nihtaa aahchiiuh chika uhchi iteyihtaakusuu. Taan kaa iteyihtaakusiyit utaakushiihch, ekun e iteyihtaakusit anuhchiish kaye maak ekun che iteyihtaakusit kaachiche.
HEB.13.9	Yaakwaamiikw ekaa chechii wiyeshihiikuyekw chechii ati taapwehtamekw nanaahkuu nitamukw Chiskutamaachewinh. Wesh miywaashuu mitehii chechii yaaichikaapuuhch shaweyihchichewinihch, namui wii miichimihch. Wesh namui wiichihiikuu awen miichimiyuu chechii yaaichikaapuut taapwehtamuwinihch ishi. 
HEB.13.10	Anichii Jewa ayimiheuchimaauch eshkw kaa machishtawehamaatwaau namui ishinaakuniyuu chechii miichitwaau wiyawaau aniyuu miichimiyuu chiyaanuu chipachistinicheunaapiskunaahch kaa ihtakuniyich. 
HEB.13.11	Iskutak kaa nipahaakanuutwaauh anichii awesiisach, an wiyaas wiiwiitamihch anit waachitwaau anichii iinuuch ishkwaasikanuu. Ekw an chisheayimiheuchimaau anite maauch e payehchisiimakaniyich kaa ishinihkaateyich kaa pischisaasiyich ituhtataau aniyuu mihkuyuu. Ekw anite pechishtinahk aniyuuh mihkuyuuh Chishemanituu e ihtaayich anit chechii uhchi wepeyihtamuwaakanuyich aweyuu umachihtwaawiniyuuh. 
HEB.13.12	Jesus kaye wiya anite wiiwiitamihch aniyuu ihtaawiniyuu chii nanehkaachihaakanuu kaye ekute kaa nipahaakanuut. Ekw aniyuu umihkw ekut kaa uhchi payehchihaakanuutwaau awenichii Chishemanituu utiiniim chechii ishi kanawaapamaakanuutwaau. 
HEB.13.13	Ekw maak wiiwiitaau anita ihtaawinihch che nituwaapamuhkw Jesus kaye chiyaanuu chechii muushihtaauhkw taan kaa ishi maayeyimaakanuut. 
HEB.13.14	Utah aschiihch namui ihtakun ihtaawin taanite kaachiche chechii ihtaayihkw. Muyaam mikw e shaapuhtawehteyihkw chitishinaakusinaanuu e wii ituhteyihkw anite an ihtaawin kaachiche che ihtakuhch. 
HEB.13.15	Muush pachishteyimisutaau chechii maamihchimihkw Chishemanituu aniyuu uhchi taan kaa ishi ihtuutamaatahkw Jesus, chituunaahch e uhchi waawiihtamuuhkwaau awenichii e taapweyimahkw Jesus. 
HEB.13.16	Ekaawii puuniikw e miyutuutamaacheyekw kaye e maatinuwepayihtaatuyekw taan e ishi ayaayekw. Wesh tekash e pachishteyimisut awen uyuu chechii ihtit naheyihtamiheu Chishemanituuh. 
HEB.13.17	Nanihiihtuwaahkuch anichii kaa niikaanishkaataakuch ayimiheukamikuhch. Wesh chiwaawiichihiikuwaauch chitaapwehtamuwiniwaahch. Eukw uyuu utaapatisuwinawaau. Wesh chika nitaweyihtaakusuuch chechii wiihtamuwaatwaau Chishemanituu taan kaa ihtuwekw. Chika miyeyihtamuch maak chechii ihtuutahkwaau uyuu utaapatisuwinawaau chiishpin chiyawaau nanihiihtuwekwenich kaye chisteyihtamuwekwe taan kaa ishi miyaakanuutwaau chechii niikaanishkaataakuch. Ekaa maak uu ihtiyekwe chika macheyihtamuch ekw maak namui chika chii miyu wiichihiikuwaauch.
HEB.13.18	Chipukuseyimitinaan chechii pechi ayimiheshtamuuyaahch. Muush niwii ihtuutamuwaanaan aniyuu e iteyihtamihiikut Chishemanituu e kuiskunaakuniyich. Wesh ekut che uhchi chischeyihtamaahch ekaa chekwaan ihtakuhch chechii macheyihtamihiikuyaahch. 
HEB.13.19	Chinitutamaatinaawaau chechii pechi ayimiheshtamuuyekw ekw maak miin wiipach chechii nituwaapamitakuch.
HEB.13.20	Ekw maak nitayimihaau Chishemanituu, an kaa ihtuutaataakw chechii ayaawekw chiyaameyihtamuwiniyuu. Wiya chii wanishkaaneu aniyuuh maanishchaanishuiinuu kaa chisteyihtaakusiyich nipuwinihch uhchi, eukw uyuu Jesus. Chii ihtuutaweu chechii miyu kanuweyimaayich utiiniimiyuuh mwehch e ihtiyich manischaanishuiinuu e miyu kanuweyimaayich maanishchaanisha. Chishemanituu chii ihtuutam chechii aapataniyich aniyuu kaa ushkaayich niskumuwiniyuu kaachiche che ihtakuniyich Jesus umihkuhch uhchi. 
HEB.13.21	Mistahii chichii ihtuutamaakuwaau Chishemanituu Jesus uhchi ekw maak netutamuuk chechii miitaakw misiwe aniyuu kaa miywaayikwaau chekwaayuu e ishi nituweyihtamekw chechii ihtuutamuwekw utiteyihtamuwin. Nitayimihaau kaye chechii aapatisit anite chipimaatisiiwiniwaahch ekw maak chechii naniheyihtamihiikut aniyuu e itaatisiiwekw. Muush maak maamihchimaataau Jesus Christ kaachiche kaye kaachiche. Amen.
HEB.13.22	Niichishaanitikw, chichii masinahamaatinaawaau uu. Namui mikw naashch chinwaau. Chichii masinahamaatinaawaau chechii kaachiichihiitakuch taapwehtamuwinihch ishi. Ekw maak chisiihchimitinaawaau suuhk chechii nanihiihtamekw taan kaa ititakuch. 
HEB.13.23	Maaskuuch chichii pehtenaawaawaache chiichishaanuu Timothy shaash e chii wiiwiit chipahutuukamikuhch uhchi. Wiipach takushihke ute e ihtaauch ekw che peshuwak anite e ihtaayekw iskutak nituwaapamitakuche. 
HEB.13.24	Waachiyemaahkuch anichii kaa niikaanishkaataakuch kaye misiwe anichii kaa taapwehtahkwaau anite e ihtaayekw kaa ihtaatwaau. Anichii kaa taapwehtahkwaau anite Italy aschiihch kaa ihtaatwaau kaye wiyawaau chiwaachiyemikuwaauch. 
HEB.13.25	Nitayimihaanaan Chishemanituu misiwe chechii miyutuutaataakw. Amen.
JAS.1.1	James niya, Chishemanituu ekw maak Utipeyihchikeu Jesus Christ utaapachihaakanuwaauh. Misiwe niwaachiyemaayuuh Chishemanituu utiiniim pahpiiwe kaa ihtaayich misiwe e ispichiskamikaayich uyuu aschiiyuu.
JAS.1.2	Niichishaanitikw, miyeyihtamukw nanaahkuu e ishi kakwechihiikuyekw. 
JAS.1.3	Wesh chichischeyihtenaawaau e kakwechihtaakanuuhch chitaapwehtamuwinawaau ekut wehchi ayaayekw siipiiwesiiwin. 
JAS.1.4	Yaaitei chika wii ihtuutaakunaawaau siipiiwesiiwin mitun chechii shaapushkamekw taan che ishi nanachishkamuwekwe. Ekw maak che mitunesiyekw, e misiwesiyekw chika ishinaakusinaawaau, namui mitun chika uhchi nuuhtaashkenaawaau taan chipaa iteyihtaakusinaawaau. 
JAS.1.5	E ihtaakwe awen ekaa chischeyihtahk taan nihaau che ishikaapuushtahk chekwaayuu e nachishkahk Chishemanituu chipaa nitutamuweu kachehtaaweyihtamuwiniyuu. Chika miikuu maak. Wesh Chishemanituu weyuuch miyeu misiwe aweyuuh taan e ishi nitaweyihtamaakut chekwaayuu. 
JAS.1.6	Mikw maak ekaawii chika uhchi aanuwehtam an awen kaa nitutamaat. Wesh an awen kaa aanuwehtahk mwehch kiskan anite saakahiikanihch ekun e ishinaakusit, mikw taanite wehchiweyich ekute e itaahukut. 
JAS.1.7	Namui chii wiyeyihtam uu awen taan nihaau che ihtit. 
JAS.1.8	Uu maak e ishinaakusuwane ekaawii pukuseyim Chishemanituu chechii miisk chekwaayuu.
JAS.1.9	Chiichishaanuu kaa chistimaatisiit chipaa miyeyihtam Chishemanituu e chisteyihtaakuhiikut. 
JAS.1.10	Ekw an awen kaa weyuutisiit chipaa miyeyihtam e tipihteyihtaakuhiikut Chishemanituu. Wesh kaye wiya kata iskwaapayiniyuu upimaatisiiwin mwehch nihtaauchihchikan e waapikunuuhch e ispayihch. 
JAS.1.11	Iskutak chihchiwe e ati saakaashtuwet piisim ekwet ishkwaasahk nihtaauchihchikanh ekw piyaahpahchishtiniyikwaauh aniyuuh waapikunh. Wenaatahch an taan kaa ishi miywaashich. Ekun maak mwehch kaye wiya che ishinaakusit an awen kaa miisitisiit, kata puunipimaatisiyuu kaye wiya, che nakatahk misiwe utaapatisuwin.
JAS.1.12	Shaweyihtaakusuu an awen ekaa kaa shaakuuchihiikut taan e ishi kakwechihaakanuut. Wesh shaapushkahke taan e ishi kakwechihaakanuut chika miikuu Chishemanituuh e weyuuch miyeyihtaakuniyich pimaatisiiwiniyuu, aniyuu kaa itweyich cheshtinaash che miyaayich aniyuu kaa saachihiikut. 
JAS.1.13	An awen kaa kakwechihaakanuut namui chipaa uhchi itweu, “Chishemanituu nipechi kakwechihiikw.” Taapaa kata chii kakwechihiikuu machihtwaawiniyuu Chishemanituu kaye maak namui kakwechiheu aweyuuh chechii machituutamiyich. 
JAS.1.14	Kakwechihaakanuu awen chechii machituutahkw iskutak peschepitikuch wiya tipiiwe umachinituweyihtamuwin kaye e kakweteyihtahk chechii machituutahk. 
JAS.1.15	Iskutak maak siyaakuuchihiikut ekaa nishkuushtahk ekw taapwe e ati ihtuutahk aniyuu. Iskutak maak e ihtit aniyuu taan kaa ishi machinituweyihtahk, nipuwinihch ituhtahiikuu. 
JAS.1.16	Niichishaanitikw kaa saachihiitakuch suuhk kuiskw wii ishi nisituhtamukw uu. 
JAS.1.17	Misiwe miiwewin kaa miywaashich kaye kaa mitunesiimakahch anite ishpimihch uhchipayuu, anite Chishemanituu e ihtaat. Eukuu Chishemanituu kaa ushihtaat misiwe waashtewiniyuu anite chiishikuhch. Muush peyakunihch iteyihtaakusuu, namui ishinaakusuu mwehch e takaashtehtihch chekwaan weipishchiish mikw kaachii nuukuhch. 
JAS.1.18	Chichii miikunuu pimaatisiiwiniyuu anit uhchi aniyuu utayimuwin kaa taapwemakaniyich chiyaanuu niishtam chechii wiihkuchihiitahkw utah uyuu aschiiyuu.
JAS.1.19	Ekaawii wanichischisikw uu niichishaanitikw kaa saachihiitakuch. Misiwe awen suuhk muush yaakwaau chipaawii nituhtam, chipaa maamituneyihtam kaye taan waa itwet kaye namui tiiwehch chipaa uhchi chishuwaasuu. 
JAS.1.20	E chishuwaasit awen namui kuiskw chii ihtuutam aniyuu kaa ishi nitaweyimikut Chishemanituu chechii ihtuutahk. 
JAS.1.21	Wepinamukw misiwe wiinisuwin kaye misiwe machaatisiiwin. Pachishteyimisukw Chishemanituu e ihtaat, ihtuutamuwaahkw utayimuwin chitehiiwaahch kaa piihtahahk aniyuu chechii pimaachihiikuwekw. 
JAS.1.22	Mikw nituhtamute Chishemanituu utayimuwin ekaa maak ihtuutamute, chiwiyeshihiisun. Ihtuutam taan e itashteyich. 
JAS.1.23	An awen mikw kaa nituhtamuwaat Chishemanituu utayimuwiniyuu ekaa maak kaa ihtuutahk taan e itashteyich mwehch an awen kaa kanawaapamisut waapamisunihch ishinaakusuu. 
JAS.1.24	Iskutak kaa kanawaapamisut, chistuhteu ekw tiiwehch wenichischisit taan e ishinaakusit. 
JAS.1.25	Chishemanituu uwiishuwewin naashch taapwe miyeyihtaakuniyuu kaye aapihkunikuuch awenichii. An maak awen yaakwaau kaa nituu chischeyihtahk uyuu wiishuwewiniyuu ekaa maak puuniit uyuu e ihtit, ekaa wanichischisit taan kaa ishi pehtahk, ihtuutahke taan e itashteyich anit, eukuu che shaweyimikut Chishemanituu misiwe taan e ihtit. 
JAS.1.26	Awen e iteyimisut e kuiskutaatisiit mikw maak ekaa chii naanaakachihtaat taan e itwet, wiyeshihiisuu an awen. Namui wiyesh itaapataniyuu utayimihewin. 
JAS.1.27	An ayimihewin kaa iteyihtahk Chishemanituu kaa Uhtaawiimaaut e kuiskunaakuniyich kaye e payehchinaakuniyich maau e ishinaakuhch, ihtuutaakuu awen chechii miyu wiichihaat chiiyuusaanisha ekw maak kaa peyakuyitwaauh iskweuh mekwaach e aayimuhuyich kaye maak ihtuutaakuu awen ekaa mitun chechii wiinihiikuyich machaatisiiwiniyuu taan e ishi ihtakuniyich utah aschiihch.
JAS.2.1	Niichishaanitikw, e taapweyimekw Utipeyihchikeu Jesus Christ an maauch chesteyihtaakusit, ekaawii aatuweyimaahkw awen, misiwe awen peyakunihch chipaa iteyimaawaau. 
JAS.2.2	Utihtitaakw aahch e miisitisiit naapeu mekwaach e nishtawiyekw e ayimihaayekw, e ushaaushuuliyaanaapiskuyich maak taapichischehpisunh chichishkawaat, kaye maak naashch miywaashiyikwaau uchekwaanimh, chek maak miin kutak naapeu uhchi piihchet, naashch e chistimaatisiit kaye naashch e chistimaasinaakuniyikwaauh uchekwaanimh, 
JAS.2.3	chisteyimat maak an kaa miisitisiit naapeu e itat, “Aashtam maa, ute e miywaach pechi apih.” Ekw maak itat an kaa chistimaatisiit naapeu, “Nete nituu niipuu,” maak itat, “Ute nisitihch pechi apih,” 
JAS.2.4	kuiskw aa chitihtinaawaau uu e ihtiyekw. Chimiyutuutawaau peyakw ekw an kutak namui muyaam chitihtuutawaau mikw aniyuu e ishinaakusitwaau uschich. Chiwanipayinaawaau aniyuu e ishi kanawaapamekuch.
JAS.2.5	Yaakwaau nituhtamukw niichishaanitikw. Namui aa aniyuu kaa chistimaatisiyich utah aschiihch kaa ihtaayich uhchi wiyeyimeu Chishemanituu mistahii chechii ayaayich taapwehtamuwiniyuu kaye chechii ayaayich chisheuchimaawiniyuu aniyuu kaa itwet cheshtinaash che miyaat aniyuu kaa saachihiikut. 
JAS.2.6	Ekw maak chiyawaau namui chichisteyimaawaauch anichii kaa chistimaatisiitwaau. Mikw maak namayeuch aa anichii kaa miisitisiitwaau naashch kaa wii ihtuutaataakuch, maak wiyaaskunicheukamikuhch kaa ituhtahiitaakuch. 
JAS.2.7	Eukunich uchii kaa miisitisiitwaau naashch miyaayeyihtahkwaau aniyuu ishinihkaasuwiniyuu kaa chisteyihtaakuniyich. Eukw uyuu ishinihkaasuwiniyuu kaa uhchi wiyeyimitaakw Chishemanituu chechii tipiyeusiitutaakuwekw.
JAS.2.8	Taapwe maak chika miyutuutenaawaau nanihiihtamekwe an maauch kaa chisteyihtaakuhch wiishuwewin, an kaa itashtech Chishemanituu utayimuwinihch, “Saachihii kutak awen mwehch chii e ishpish saachihiisuyin.” 
JAS.2.9	Chiishpin maak aahchiiuh iteyimekwe peyakw awen taan e iteyimekw kutak chimachituutenaawaau. Chitaapwemakunaawaau e machituutamekw wiishuwewin uhchi. 
JAS.2.10	Wesh an awen misiwe aniyuu wiishuwewiniyuu kaa nanihiihtahk mikw maak peyakw chekwaayuu anit taan e itashteyich piikunahke misiwe aniyuu wiishuwewiniyuu e piikunahk ishinaakusuu. 
JAS.2.11	An awen kaa itwet, “Ekaawii pisikwaatisiih,” chii itweu kaye, “Ekaawii nipahii awen.” Aat maak ekaa peshikwaatisiiwane kaa nipahaaute maak awen chipiikunen misiwe wiishuwewin. 
JAS.2.12	Chipaa ishi ayiminaawaau maak kaye chipaa ihtinaawaau mwehch awenichii eshkw che wiyaaskunaakanuutwaau aniyuu wiishuwewiniyuu kaa aapihkuniwemakaniyich uhchi. 
JAS.2.13	Awen ekaa kaa chistimaacheyimaat kutak aweyuu namui kaye wiya kata uhchi chistimaacheyimaakanuu iskutak wiyaaskunaakanuute. Mikw maak an awen kaa chistimaacheyimaat kutak aweyuuh namui kata uhchi kushtaachuu chechii wiyaaskunaakanuut.
JAS.2.14	Niichishaanitikw, taan ishi wiyaahpach awen e itwet, nitaapweyimaau Chishemanituu, ekaa maak miyutuutamuwaat aweyuu. Katachii pimaachihiikuu aa mikw e itwet, nitaapwehten. 
JAS.2.15	Ihtaat aahch chiichishaanuu maak chiichishaaniskweminuu e nitaweyihtahk chekwaayuu che chichishkahk, maak miichimiyuu e nuuhtepayit, 
JAS.2.16	taan ishi wiyaahpach mikw e itaat, “Chishemanituu chika shaweyimukw. Chiishuwaaspisuu kaye chiishpuhiisuh,” ekaa maak miyate aniyuuh chekwaayuu taan e ishi nitaweyihtahk. 
JAS.2.17	Ekun maak mwehch e ishinaakuhch awen e itwet, nitaapweyimaau Chishemanituu ekaa maak nuukuniyich taan e ishi miyutuutahk. Namui aapataniyuu utaapwehtamuwin.
JAS.2.18	Kata chii ishinaakun pasch awenichii chechii itwetwaau, “Chitayaan taapwehtamuwin chiya, ekw niya nimiyu atushchen.” Nipaa itaau uu awen, “Pechi waapahtiih aahch chitaapwehtamuwin ekaa asitinaman chimiyuu atushchewin ekw maak che waapahtiitaan niya nimiyu atushchewin e asitinamaan anit nitaapwehtamuwin.” 
JAS.2.19	Chitaapwehten aa mikw e peyakushit Chishemanituu. Miywaashuu uu e taapwehtaman. Kaye wiyawaau machiahchaahkuch taapwehtamuch uyuu, nanamipayuuch maak e ishpish sechisitwaau. 
JAS.2.20	Chinitaweyihten aa chechii waapahtiikuyin, chiya chiishkwehkaan, ekaa wiyesh ishinaakuniyich awen utaapwehtamuwin ekaa nuukuniyiche utatushchewin. 
JAS.2.21	Taanite kaa uhchi kuiskunaakuhaakanuut wii aniyaanaa kuuhtaawiinuu Abraham Chishemanituu ishi e ihtaayich. Namui aa aniyuu e chii pachishteyimaat ukusisa Isaac Chishemanituu ishi e ihtaayich wehchii kuiskunaakuhaakanuut, pachishtinichenaapiskuhch kaa pachishtinaat. 
JAS.2.22	Chiwaapahtamuwaan aa taan kaa ishi maamuu aapatisiimakaniyich utaapwehtamuwin ekw maak utatuschewin. Aniyuu utaapwehtamuwin chii mitunaakuniyuu utatuschewinihch uhchi. 
JAS.2.23	Chii tipipayuu maak an kaa itashtech Chishemanituu utayimuwinihch,
JAS.2.23	Abraham chii taapweyimeu Chishemanituu eukw maak wehchii iteyimikut e kuiskutaatisiit. Abraham maak Chishemanituu uwiichewaakan chii ishinihkaataakanuu. 
JAS.2.24	Chiwaapahten maak, kuiskunaakuhaakanuu awen atushchewinihch uhchi namui mikw taapwehtamuwinihch uhchi. 
JAS.2.25	Mwehch an pisikwaatisiiskweu Rahab namui aa uhchi kuiskunaakuhaakanuu aniyuu uhchi taan kaa ihtit. Chii wiichiheu Jewa shimaakanisha e chii piihtakahaat wiichihch kaye maak e chii chihchitishahwaat kutachiyuu meskanaayuu e chii waapahtiyaat che aapachihtaayich. 
JAS.2.26	Wesh ekaa ihtaat ahchaahkw miiyuuhch nipiimakan an miiyuu. Ekun mwehch e ishinaakuhch taapwehtamuwin ekaa e asich ihtakuhch miyu atushchewin nipiimakan an taapwehtamuwin.
JAS.3.1	Niichishaanitikw, ekaawii chika uhchi mihchetinaawaau e chiskutamaacheyekw. Chichischeyihtenaawaau chiyaanuu kaa chiskutamaacheyihkw uste che aahkwaateyihtaakuhch taan che ishi wiyaaskunikuyihkw. 
JAS.3.2	Misiwe awen mihchetwaau wanipayuu. An awen ekaa wiiskaat kaa wanipayit taan e itwet namui ihtakuniyuu machaatisiiwiniyuu chechii ishi ataameyihtaakusit, kaye chii ihtuu chechii nanaakaataweyihtahk misiwe taan e ihtit. 
JAS.3.3	Maamituneyim maa kaapalakaskweu, piywaapiskuyuu tahkuhtamutiyaakanuu chechii nanihiihtahk, ituhteu mikw taanite netuweyimaakanuut che ituhtet. 
JAS.3.4	Maamituneyihtah maa kaye chiimaanh, aat aniyuu e ayaaspishaakwaau kaye e suuhchiiwech e uhchi pimaashtihkwaauh, naashch apishaashuu an niyuuhiikan yaapach maak chii mamiinuhiikanuu. Chii ihtuutam an kaa pimipayihtaat aniyuu chiimaaniyuu chechii kweschakuhtataat aniyuu chiimaaniyuu, taanite waa itakuhtataat chechii itakuhtaniyich. 
JAS.3.5	Eukun maak mwehch e iteyihtaakuhch miteinii. Naashch apishaashuu, yaapach maak mistahii chika chii wanituutaachemakan. Maamituneyihta maak kaye ishkuteu. Mistahii wanaatan chekwaan nuuhchimiihch e pishitech, chii apishaashuu maak niishtam an ishkuteu.
JAS.3.6	Mwehch ishkuteu kaa iteyihtaakuhch ekun e iteyihtaakuhch miteinii. Misiwe taan e ishi ihtakuhch machaatisiiwin utah aschiihch ekut miteiniihch e ihtakuhch, chiiyuunaahch maak ekute e ihtakuhch. Tekash wiinihiiwemakan taan e ishpishaach miiyuu. Uskach pemaatisiit awen tasine ishkuteu ishinaakuniyuu uteinii piihiim nepit, machishkutehch maak ekute wehchi saskahiikanuyich. 
JAS.3.7	Kaschihuu naapeu misiwe e iteyihtaakusiyich awesiisa chechii yuuspahaat. Kutak shaash chii yuuspaheu, muyaam piyeshiisha, nanaahkuu manichuusha, ekw maak namesa. 
JAS.3.8	Mikw maak namui eshkw ihtaau awen chechii naanaakachihtaat taan e ishi ayimit. Namui chii yuuspihtaakanuu e ishpish maayaatahch miteinii. Mitun saakaschineu anite pihchipuwin kaa nipahiiwech. 
JAS.3.9	Chituunuu chitaapachihtaanaanuu e maamihchimukw Chitipeyihchikeminuu kaye Kuuhtaawiinuu, ekun kaye yaapachihtaayihkw e machaayimuumahkwaau awenichii, aniyuuh Chishemanituu kaa ushihaat muyaam wiya kaa ishinaakusit chechii ishinaakusiyich. 
JAS.3.10	Peyakun an mituun anite wehchi maamihchimaakanuut Chishemanituu kaye e uhchi machaayimuumaakanuutwaau awenichii. Niichishaanitikw, namui chipaa uhchi ishinaakun uu. 
JAS.3.11	E muuschichuuhch nipii namui taapishkun e payehkaakamihch maak e machaakamihch chika chii uhchichuun anit. 
JAS.3.12	Niichishaanitikw, namui wiisachiminaanh nihtaauchihtaau waapaminaahtikw kaye maak anite miinishaahtikuhch namui waapaminich chika uhchi nihtaauchuuch. Kaye anite e muuschichuuhch namui chika chii uhchipayuu e miywaakamihch nipii ekw maak siiuhtaakanaapuuh.
JAS.3.13	Ihtaau aa awen anit e tashiyekw e kachehtaaweyihtahk kaye e ayaat nisituhtamuwiniyuu. Ekush kata waapahtiiweu uyuu kuiskw e ishi pimaatisiit kaye maak e atushchet chipaa nuukuniyuu e kachehtaaweyihtahk aniyuu uhchi e tipihteyimisut. 
JAS.3.14	Machi uhteyihtamuwin maak e ayaawekwe chitehiiwaahch, maak mikw muush chiyawaau niikaan wii ishi pachishtinisuyekwe ekaawii maamihchimukw kaye ekaawii chika uhchi nanatayinaawaau e wii kaataayekw taapwewin. 
JAS.3.15	Namui Chishemanituu e ihtaat uhchipayuu uu kaa iteyihtaakuhch kachehtaaweyihtamuwin, utah aschiihch uhchiimakan, naapeu uyuu ukachehtaaweyihtamuwin, machimanituu e ihtaat uhchipayuu. 
JAS.3.16	Wesh taanite e ihtakuhch uhteyihtamuwin kaye muush niikaan e wii ishi pachishtinisunaanuuhch ekut e ihtakuhch wawaaneyihtamuwin kaye nanaahkuu machi ihtuwin. 
JAS.3.17	An maak kachehtaaweyihtamuwin ishpimihch kaa uhchipayihch niishtam tekash payehkan, ekw miin e chiyaameyihtaakuhiiwemakahch, yuuspeyihtaakuhiiwemakahch, kaye ihtuutaakuu awen yaakwaau chechii nituhtawaat aweyuuh. Awen e ayaat uyuu kachehtaaweyihtamuwiniyuu naashch kata weyuuch chishewaatutaweu aweyuuh kaye mistahii chika miyutuutamaacheu, peyakunihch chika ishi kanawaapameu misiwe aweyuuh kaye namui mitun chika uhchi wii kakaataau taan nihaau e iteyihtaakusit. 
JAS.3.18	Uyuu e ishi pimaatisiit awen ayaaweu Chishemanituu uchiyaameyihtamuwiniyuu. Wiichiheu kaye kutak aweyuu chechii kuiskutaatisiyich chechii ayaayich Chishemanituu uchiyaameyihtamuwiniyuu.
JAS.4.1	Taanite wehchipayihch an e mashihiituyekw kaye e ayaasitemituyekw. Piihch anite e ihtaat awen mwehch e maasihchepayikwaauh ishinaakuniyuuh aniyuu chekwaayuu kaa mushteneyihtahk chechii naniheyihtamihiikut. 
JAS.4.2	E nitaweyihtamekw chekwaan ekaa maak chii ayaayekw, chek mitun chiwii nipahaawaau awen. Naashch e mushteneyihtamekw chechii ayaayekw chekwaan ekaa maak chii wiihkuchihtamaasuyekw ekut wehchipayihch e mashihiituyekw kaye e aasitemituyekw. Namui maak chichii ayaanaawaau taan e ishi nitaweyihtamekw ekaa nitutamaayekw. 
JAS.4.3	E nitutamaayekw namui chimiskenaawaau taan kaa ishi nitutamaayekw wesh namui miywaashuu chekwaan wehchi nitaweyihtamekw uyuuh chekwaayuuh. Chinitaweyihtenaawaau chekwaayuuh mikw chiyawaau chechii naniheyihtamihiisuyekw taan e ishi machi nituweyihtamekw.
JAS.4.4	Taapwe nitawiin kaa ihtiyekw. Namui aa chichischeyihtenaawaau awen e saachihtaat taan e itaatisiinaanuyich utah aschiihch uhkaateu Chishemanituu. An awen kaa saachihtaat taan e itaatisiinaanuyich utah aschiihch ihtuutaasuu chechii uhkaataat Chishemanituu. 
JAS.4.5	Chititeyihtenaawaau aa ekaa taapwemakahch an Chishemanituu utayimuwinihch kaa itashtech, “Aniyuu Kaa payehchisiyich Ahchaahkwa Chishemanituu kaa miitahkw chechii ihtaayich anite chipimaatisiiwinaahch yaakwaau chinaanaakachihiikunuu mikw Chishemanituu e ihtaayich chechii ishi pimaatisiyuuhkw.” An Ahchaahkw uhteyihtam ekaa ihtuutamuhkw taan e ishi nitaweyimitahk Chishemanituu chechii ihtuutamuhkw. 
JAS.4.6	Mikw maak Chishemanituu etituu mistahii miyeu shaweyihchichewiniyuu aniyuu aweyuu wiya e ihtaat kaa ishi pimaatisiyich. Wesh itashteu Chishemanituu utayimuwinihch,
JAS.4.6	Chishemanituu nishkuushtuweu aniyuuh kaa chisteyimisuyitwaauh mikw maak shaweyihchichewiniyuu miyeu aniyuu kaa tipihteyimisuyitwaauh.
JAS.4.7	Pachishteyimitisuustuwaahkw Chishemanituu. Nishkuushtuwaahkw machimanituu ekw maak che usimitaakw. 
JAS.4.8	Peshuwaapamaahkw Chishemanituu ekw maak che peshuwaapamitaakw kaye chiyawaau. Kaasiitihchekw chiyawaau umachihtwaauch, ekw chiyawaau kaa ayimihehkaasuyekw payehchihtaakw chitehiiwaau. 
JAS.4.9	Mihchiiwesikw, macheyihtamukw kaye maatukw. Maatukw ishpish wii chechii paahpiyekw. Mishimeyihtamukw ishpish wii chechii miyeyihtamekw. 
JAS.4.10	Tipihteyimitisuustuwaahkw Utipeyihchikeu ekw maak che uhpinitaakw.
JAS.4.11	Niichishaanitikw ekaawii machaayimuumitukw. Awen e machaayimuumaat wiichishaan maak e wiyaaskunaat aatuweyihtam wiishuwewiniyuu kaye maak wiyaaskunam. Chiishpin weyaaskunamuwane wiishuwewin namui chinanihiihten kaye maak wiyaaskunichesuu chititahiisun. 
JAS.4.12	Mikw peyakw awen chii miiweu wiishuwewiniyuu. Eukw maak mikw chechii wiyaaskunichet. Wiya mikw chika chii pimaachihiiweu kaye maak wiya mikw chika chii wanaachihiiweu. Awen maak chiya chechii wawiyaaskunat kutak awen.
JAS.4.13	Nituhtamukw maa chiyawaau kaa itweyekw, “Anuhchiish maak waapahche nete ane ihtaawin chika ituhtenaanuu. Ekut che ihtaayihkw peyakw pipun. Chika ihtakun chekwaan che chihchipayihtwaasuyihkw chechii mista ushihtaayihkw shuuliyaau.” 
JAS.4.14	Namui mitun chichischeyihten taan che ispayihch waapahche. Taan e ishinaakuhch pimaatisiiwin. Mwehch e kaskauhch kaa chii ishinaakuhch ekun e ishinaakuhch. Mikw weipishchiish nuukun e kaskauhch chek maak namui ati ihtakun. 
JAS.4.15	Mwaau teyakuch chipaa itwen, “Iteyihtahke Utipeyihchikeu, chika pimaatisiinaanuu. Mwaau maak che ati aihtiihkw.” 
JAS.4.16	Mikw maak chihchiwe chititeyimisunaawaau kaye chimamiywaachimisunaawaau. Maayaatan an e ihtiyekw e mamiywaachimisuyekw. 
JAS.4.17	An awen kaa chischeyihtahk taan chipaa ishi miyutuutam ekaa maak ihtuutahk machituutam an awen.
JAS.5.1	Nituhtuukw chiyawaau kaa miisitisiyekw. Maatukw kaye nanehkaateumukw wesh chika ihtakun taan che ishi machipayekw. 
JAS.5.2	Akwaakuhtinh chimiisitisiiwinawaauh, manichuushach miichuuch chichekwaanimuwaauh. 
JAS.5.3	Kuushaaushuuliyaaunaapiskuwaauch kaye chiwaashishuuliyaaunaapiskuwaauch akwaakwaapischipayuuch. Aniyuu maak e kwaakwaapischipayihtwaau eukun an che mamishimikuyin iskutak wiyaaskunikuyine. Chika muukunaawaau chiyaasiwaahch mwehch ishkuteu e ishi wanaachihiiwemakahch. Weyuutisiiwin chichii maauchihtamaasunaawaau uyuuh maahchishtai e chiishikaakwaauh. 
JAS.5.4	Namui chuuhchi chiishiihkawaawaauch anichii awenichii kaa aapatisitwaau chinihtaauchihchikan aschiiwaahch. Nituhtawaahkuch maa e wiihtamaataakuch ekaa miyeyihtahkwaau. Chishemanituu an tekash kaa suuhkaatisiit chii pehtaweu taan e ishi tepweyich uyuuh kaa maamuushtinamiitwaauh chinihtaauchihchikanawaauh. 
JAS.5.5	Chiyawaau kaa miisitisiyekw, misiwe chekwaan chechii ayaayekw ekun pisikw e ishi pimaatisiyekw utah aschiihch kaye mikw chiyawaau chiwii naniheyihtamihiisunaawaau. Ekw maak mwehch awesiishach e taahchiputwaau shaash e ishinaakusitwaau chechii nipahaakanuutwaau ekun e ishinaakusiyekw. 
JAS.5.6	Chichii nishuuwanaachimaawaauch kaye chichii nipahaawaauch kaa kuiskutaatisiitwaau. Namui maak chinishkuushtaakuwaauch anichii awenichii uyuu kaa ihtuutawekuch.
JAS.5.7	Niichishaanitikw, siipiiwesiikw che ishpish ekaa takushihk Utipeyihchikeu. Chichischeyimaau kaa nihtaauchihchet e ishpish siipiiwesiit e ashuwaapahtahk chechii chiishi nihtaauchiniyikwaauh e miywaashiyikwaauh nihtaauchihchikan anite kaa nihtaauchihchet. Siipiiwesiyuu e ashuwaapahtahk chechii chimuuniyich e miyuuskamiyich kaye e takwaatiniyich. 
JAS.5.8	Chiyawaau maak kaye chipaawii siipiiwesiinaawaau. Yaayichikaapuukw chitehiiwaahch wesh shaash wiipach kata takushin Utipeyihchikeu.
JAS.5.9	Ekaawii memehch ititikw, niichishaanitikw, ekw maak namui chika uhchi wiyaaskunikunaawaau. Shaash peshuch pechi ihtaau wiyaaskunichesuu, shaash chekaat nuukushuu. 
JAS.5.10	Niichishaanitikw maamituneyimaahkuch maa uchischiwehiichesuuch anichii Chishemanituuh kaa pechi itishahukutwaau chechii ayimistamuwaatwaau. Naashch taapwe chii siipiiwesiyuuch e nanehkaachihaakanuutwaau. Eukun maak chipaa ihtinaawaau kaye chiyawaau. 
JAS.5.11	Wesh taapwe shaweyihtaakusuuch chititeyimaanuuch anichii ekaa uhchi nuuhtipuuniitwaau. Chichii pehtenaawaau taan kaa ishpish siipiiwesiit Job mekwaach kaa aayimuhut. Chichischeyimaanuu maak taan kaa ishi miyupayihtamaakut Utipeyihchikeu iskutak kaa chiishi aayimuhut. Saakaschineshkaakuu chishewaatisiiwiniyuu Utipeyihchikeu kaye saakaschineshkaakuu e chistimaacheyimaat aweyuu.
JAS.5.12	Niichishaanitikw, e itat awen cheshtinaash che ihtuutaman chekwaan ekaawii wii naspichitaapwe Chishemanituu utishinihkaasun e aapachihtaawat. Ekaawii itweh, ishpimihch e ishi taapweyin, maak kutach chekwaan chechii itweyin chechii cheshtinaashtaakusiyin taan e itweyin. E wii itweyin “Ehe,” mikw “Ehe” chipaa itwen, maak “Namui” e wii itweyin, mikw “Namui” chipaa itwen, ekw maak namui chika uhchi nishuuwanaachimukw Chishemanituu.
JAS.5.13	E ihtaakwe awen anit e ihtaayekw e aayimihut chipaa ayimihaau. E ihtaakwe awen e miyeyihtahk chipaa nikamuu e maamihchimaat Chishemanituu. 
JAS.5.14	E ihtaakwe awen e aahkusit chipaa wiishaameu aniyuuh kaa niikaanishkuwaayich umaamuuayimihaauh chechii ayimiheshtamaakut. Chipaa tuuminikuu uyuuh Utipeyihchikeuh utishinihkaasuwiniyuu e aapachihtaayich. 
JAS.5.15	Uchii maak kaa ayimihaatwaau aniyuu e taapweyimaatwaau Chishemanituu ekut che uhchi miinuwaatisiyich aniyuu kaa aahkusiyich. Tipeyihchikeuh chika wanishkaanikuu an kaa aahkusit kaye kaa machituutamukwe chika wepeyihtamaakuu. 
JAS.5.16	Waawiihtamaatukw maak chimachituutamuwinawaauh kaye ayimiheshtamaatukw chechii uhchi miinuwaatisiyekw. Aniyuu taan e ishi ayimihaat awen e kuiskutaatisiit, naashch taapwe suuhchipayiniyuu taan e ishi ihtuutaachemakaniyich. 
JAS.5.17	Aniyaanaa Elijah mwehch chiyaanuu kaa iteyihtaakusuuhkw chii iteyihtaakusuu. Iskutak suuhk kaa ayimihaat ekaa chechii chimuuniyich namui uhchi chimuuniyuu nishtu miin aapihtuu pipun ishpish. 
JAS.5.18	Iskutak maak kaa ayimihaat chechii chimuuniyich taapwe chii chimuuniyuu ekw maak miin kaa nihtaauchihuumakaniyich misiwe chekwaayuu.
JAS.5.19	Niichishaanitikw, peyakw anit e tashiyekw chiiwekaapuushtahke taapwewiniyuu, wiichihiikute maak aweyuuh miin chechii taapwehtahk, 
JAS.5.20	che wii chischisiyekw uu. An awen kaau kaa peshuwaat aweyuu taan e ishi wanipayiyich wiihkuchihiimeu utahchaahkuyuu nipuwinihch uhchi, kaye ihtuutuweu mihchetu umachihtwaawiniyuuh chechii wepeyihtamuwaakanuyich.
1PE.1.1	Niya Peter. Jesus Christ nichii wiyaapamukw kaye maak wiya nichii itishahuukw Apastal chechii ishi atushkuuk. Chiyawaau Chishemanituu utiiniimh chi masinahamaatinaawaau, chiyawaau paahpiiwe kaa ihtaayekw anite aniyuu aschiih Pontus, Galatia, Cappadocia, Asia ekw maak Bithynia kaa ishinihkaatekwaauh. 
1PE.1.2	Chishemanituu Uhtaawiimaau chichii wiyaapamikuwaau wiya tipiiwe chechii utawaashiimitutaataakw. Kaa payehchisiyich Ahchaahkwa uhchi ekut kaa uhchi pahkaanihiitaakw chechii nanihiihtuumekw Jesus Christ kaye chechii payehchihiikuwekw umihkw. Nitayimihaan chechii weyuuch ayaayekw shaweyihchichewin kaye chiyaameyihtamuwin.
1PE.1.3	Maamihchimaataau Chishemanituu, Chitipeyihchikeminuu Jesus Christ Uhtaawii. Aniyuu e ishpish naashch chistimaacheyimitahkw chichii miikunuu e uskaayich pimaatisiiwiniyuu kaa wanishkaanaat Jesus Christ nipuwinihch uhchi. Ekut maak wehchi ayaayihkw aspeyimuwin e cheshtinaateyihtaakuch, 
1PE.1.4	ekw maak pekuseyimuyihkw chechii ayaayihkw an taan e ishi ayaat Chishemanituu che ishi miyaat utiiniimh chechii tipiyeusiyich. Kihchikiishikuhch maak chichii kanuweyihtamaakuwaau anite ekaa wiiskaat che wiinipayiyihch, kaye ekaa wiiskaat che wanaataniyich maak chechii paashikunaakuniyich. 
1PE.1.5	Chichii taapweyimaawaau Chishemanituu, wiya maak umaskuusiiwin chika kanuweyimikunaawaau piihiim maahchishtai chiishikaayiche. Ekw maak che pimaachihiitaakw wesh ekun muush kaa pe iteyihtahk che ihtuutaataakw. 
1PE.1.6	Aat e iteyihtaakuhch weipishchiish chechii nachishkamekw nanaahkuu chekwaan naashch e aayimihch, nuwach chika miyeyihtenaawaau an maahchishtai chiishikaache. 
1PE.1.7	Wesh e nachishkamekw chekwaayuu e aayimihkwaau ekut wehchi chischeyihtaakuhch taan nihaau e iteyihtaakuhch chitaapwehtamuwinawaau. Waawaach ushaaushuuliyaanaapiskw, e ishinaakusit chechii wanaachihaakanuut, nituu chischeyimaakanuu ishkutehch taapwe e ushaaushuuliyaanaapiskuukwe, chitaapwehtamuwinawaau maak uste iteyihtaakun e iteyihtaakusit ushaaushuuliyaanaapiskw, iteyihtaakun chechii nituu chischeyihtaakunuuhch taan nihaau e iteyihtaakuhch. Taapwe maak e iteyihtaakunikwe taan chipaa iteyihtaakun chika miywaachimikunaawaau, kaye chika chisteyihtaakuhiikunaawaau kaye chika chishtaachimikunaawaau miin takushihke Jesus Christ. 
1PE.1.8	Aat ekaa wiiskaat uhchi waapamekw Jesus yaapach chisaachihaawaau kaye maak aat ekaa waapamekw anuhchiish yaapach chichii taapweyimaawaau. Chichii muuchicheyihtenaawaau, an maak e ishpish muuchicheyihtamekw namui nihaau chichii wiihtenaawaau taan e ishpish miyeyihtamekw. 
1PE.1.9	Wesh e ayaayekw taapwehtamuwin ekut che uhchi pimaachihutwaau chitahchaahkuwaauch.
1PE.1.10	Eukw uyuu pimaachihiikusiiwiniyuu naashch suuhk kaa nituu chischeyihtahkwaau aniyehkaanaanich uchischiwehiichesuuch kaye naashch yaakwaau chii ishi nituu chischeyihtamuch. Chii niikaan aayimuutamuch maak uyuu miiwewiniyuu Chishemanituuh che miikuwekw. 
1PE.1.11	Christ Utahchaahkuyuu chii piihchishkaakuuch kaye chii wiihtamaakuuch taan che ishi nanehkaateyimuyich Christ kaye maak che chisteyihtaakuhaakanuyich. Ekw maak kaa naanituu chischeyihtahkwaau aweyuu che aawiyich Christ kaye maak taaishpish che ispayiyich uyuu. 
1PE.1.12	Chii chischeyihtamihaakanuuch maak aniyehkaanaanich uchischiwehiichesuuch ekaa wiyawaau mekwaach e pimaatisiitwaau che ispayiyich uyuu. Chiyawaau chechii chischeyihtamuwekw eukw wehchii aayimuutahkwaau aniyuuh chekwaayuuh anuhchiish taan e ishi waawiihtamaataakuch anichii kaa waawiihtahkwaau miywaachimuwiniyuu. Kaa payehchisiit Ahchaahkw an kaa pechi itishahwaakanuut kihchikiishikuhch uhchi eukun an kaa miyaat chechii waawiihtamiyich uyuu miywaachimuwiniyuu. Eukw uyuuh chekwaayuu waawaach enchilich wii chischeyihtamuch.
1PE.1.13	Suuhk maak muush wii ayeskuweyihtamukw taan mikw che ati ispayikwe chekwaan kaye suuhk nanaakatuweyimisukw taan e ihtiyekw. Tekash mitun aspeyimututamukw an chishewaatisiiwin che miikuyekw iskutak miin takushihke Jesus Christ. 
1PE.1.14	Suuhk nanihiihtuwaakw Chishemanituu. Ekaawii miin chika uhchi nihtaauchihuumakan taan kaa chiishi machi nanitaweyihtamekw anite utaahch eshkw ekaa mitun chekwaan uhchi papaameyihtamihiikuyekw kaye eshkw ekaa uhchi chischeyihtamuwekw Chishemanituu utiteyihtamuwin. 
1PE.1.15	Payehtisiyuu an kaa tepwaatitaakw kaye chiyawaau maak payehchisiikw misiwe e ishi pimaatisiyekw. 
1PE.1.16	Wesh itashteu anite Chishemanituu utayimuwinihch Chishemanituu e chii itwet,
1PE.1.16	Nipayehchisiin kaye chiyawaau maak payehchisiikw. 
1PE.1.17	Suuhk maak muush chisteyimaahkw Chishemanituu wiya Nuuhtaawiinaan kaa ishinihkaatekw e ayimihaayekw. Eukw wesh uu kuiskw kaa ishi wiyaaskunaat misiwe aweyuu taan nihaau e ihtiyich. Aniyuu taan kaa ishi atushcheyich ekut wehchi wiyaaskunaat. Suuhk maak muush wii chisteyimaahkw Chishemanituu che ishkuhtaakwe chipimaatisiiwinaawaauh utah aschiihch. 
1PE.1.18	Wesh chichischeyihtenaawaau taan kaa ishi wiihkuchihiikuyekw anit uhchi pakunituu e iteyihtaakuniyich e ishi pimaatisiinaanuyich aniyuu taan kaa ishi pechi aanische miitaakuch aniyehkaanaanich chiwaahkumaakanuwaauch. Namui maak wii kaa waapaapischisit shuuliyaanaapiskw maak ushaau shuuliyaanaapiskw uhchi aapatisuu kaa wiihkuchihiikuyekw, 
1PE.1.19	Christ umihkw maauch kaa chisteyihtaakuhch chekwaan eukuu kaa wiihkuchihiikuyekw. Wesh aniyuu kaa wiihkuchihiitaakw Christ tekash chii pachishtinam upimaatisiiwin mwehch maanishchaanish ekaa mitun wiyesh ishinaakusit, naashch e miyuushit, ekun kaa ishinaakusit Christ uyuu kaa ihtuutamaataakw. 
1PE.1.20	Eshkw ekaa uhchi ushihtaakanuuhch uu aschii shaash Chishemanituuh chii wiyaapamikuu Christ uyuu che ihtuutahk. Ekw maak uyuu e ati maahchishtai chiishikaakwaauh chiyawaau uhchi wehchi nuukuhaakanuut. 
1PE.1.21	Ekw maak tiyaapweyimekw Chishemanituu aniyeyuu uhchi taan kaa ishi ihtuutamaataakw Christ, wesh Chishemanituu chii wanishkaaneu Christ nipuwinihch uhchi kaye chii chisteyihtaakuheu. Ekun maak wehchi taapweyimekw Chishemanituu kaye ekun wehchi aspeyimututuwekw.
1PE.1.22	E chii payehchihaakanuutwaau chitahchaahkuwaauch an uhchi e nanihiihtamekw taapwewin kaye maak e ishinaakusiyekw chihchiwe e saachihekuch chiichishaanuwaauch, suuhk saachihiitukw misiwe chitehiiwaahch uhchi. 
1PE.1.23	Wesh iskutak miin e pimaatisiyekw kaa ishinaakusiyekw kaachiche pimaatisiiwin chichii miikunaawaau wesh kuutawaashiimitutaakuwaau Chishemanituu uhtaawiimaau an ekaa wiiskaat kaa puunipimaatisiit, Chishemanituu utayimuwin taan ekaa nihtaa che wanaatihch kaye ekaa nihtaa che miyaaupayihch ekut kaa uhchi ishinaakusiyekw miin e pimaatisiyekw. 
1PE.1.24	Chishemanituu utayimuwin itashteyuu,
1PE.1.24	Misiwe awen mwehch mashkushuu ishinaakusuu. Misiwe awen uchisteyihtaakusuwin mwehch waapukun nitawiin kaa nihtaauchihch ishinaakuniyuu. Nipiimakanh mashkushuuh ekw waapikunh paahpahchishtinh. 
1PE.1.25	Mikw maak Utipeyihchikeu utayimuwin kaachiche ihtakuniyuu.
1PE.1.25	Uu maak ayimuwin eukuu miywaachimuwin kaa waawiihtamaakuyekw.
1PE.2.1	Tekash maak ekw puunihtaakw misiwe maayaatisiiwin. Puuniikw ekw e nanatayekw, kaye ekaawii wii iteyihtaakuhiisukw taan an ekaa chihchiwe iteyihtaakusiyekw, ekaawii chika uhchi ihtakun e wauhteyimituyekw. Kaye maak ekaawii nitamukw ishi aayimuumaahkuch awenichii. 
1PE.2.2	Muush etituu chipaa nitaweyihtamuwaanaawaau Chishemanituu utayimuwin. Wesh naashch taapwe payehcheyihtaakuniyuu. Kaye maak ekut che uhchi miyu nihtaauchiyekw kaye eukun che kanuweyimikuyekw e pimaachihuyekw. Muyaam awaash e uschinihtaauchit muush e nituweyimaat chuuchuushinaapui chechii uhchi nihtaauchit ekun chipaa ishinaakusinaawaau e nituweyihtamuwekw Chishemanituu utayimuwin chechii uhchi nihtaauchiyekw anite chitahchaahkuwaahch. 
1PE.2.3	Wesh itashteu Chishemanituu utayimuwinihch, “Shaash chichii chischeyihtamihiikunaawaau taan e ishpish miyutuutamaataakw Utipeyihchikeu.”
1PE.2.4	Pechi naataahkw maak Utipeyihchikeu Jesus, an kaa pimaatisiit asinii kaa ishinihkaataakanuut. Chii aataweyimikuu aweyuu utah aschiihch, mikw maak Chishemanituu chii wiyaapamikuu wiya maauch chechii chisteyihtaakusit. 
1PE.2.5	Muyaam e pimaatisiitwaau asiniich chitishinaakusinaawaau anit wehchi wiikaapuuhtaat Chishemanituu uwaaskaahiikanim, anit e ihtaat kaa payehchisiit ahchaahkw. ekute maak anite muyaam ayimiheuchimaauch e payehchi pimaatisiitwaau e itaapachihiitaakw. Misiwe taan che ishi pachishtinamuwekwe chekwaan Jesus Christ e ihtaat, chika nahiiwehiikuu Chishemanituu. 
1PE.2.6	Wesh itashteyuu Chishemanituu utayimuwinihch,
1PE.2.6	Niya nichii wiyeyimaau an maauch chihchiwe kaa iteyihtaakusit asinii. Eukw maak uu asinii e aapachihiik e wiikaapuuhtaauch niwaaskaahiikanimiyuu anite Zionihch. An maak awen che taapweyimaakwe uyuu kaa wiyaapamach namui wiiskaat chika uhchi mihchiiweyihtam e taapweyimaat. 
1PE.2.7	chiyawaau maak kaa taapwehtamekw chihchiwe chititeyimaawaau uu asinii. Ekw maak anichii ekaa kaa taapweyimaatwaau che wii chischisitwaau uyuu kaa itashteyich anite masinahiikanihch uyuu asinii e aayimuumaakanuyich,
1PE.2.7	Aniyuu asinii kaa aatuweyimaatwaau anichii kaa waaskaahiikanihchetwaau eukw aniyuu maauch niikaan kaa iteyihtaakusiikupanen. 
1PE.2.8	Ekw maak miin e itashtech anite Chishemanituu utayimuwinihch,
1PE.2.8	Uu asinii chika pisusamuweu kaye eukuu kaa mihchaapischisit asinii che pahchishimaat aweyuuh.
1PE.2.8	Pasuskaweuch uyuuh asinii wesh namui uhchi nanihiihtamuweuch Chishemanituu utayimuwiniyuu. Eukw maak uyuu che uhchi waweshihaakanuutwaau wesh shaash ekun kaa ishi wiyeyihtamiyich Chishemanituu che ihtuutaakutwaau. 
1PE.2.9	Chiyawaau an kaa itiskaanesiyekw chichii wiyaapamikuwaau Chishemanituu kaye eukw chiyawaau maauch kaa niikaaneyihtaakusit chisheuchimaau utayimiheuchimaamh. Eukw chiyawaau kaa payehchisiitwaau kaa itiskaanesitwaau iinuuch, eukw chiyawaau Chishemanituu tipiiwe utiiniimih. Chiyawaau chichii wiyaapamikunaawaau chechii waawiihtamuwekw taan e ishi chisteyihtaakuniyikwaauh utayihtuwinh an kaa wiishaamitaakw wanitipiskusiiwinihch uhchi anite ishi umaamishkaach waashtewinihch. 
1PE.2.10	Anite weskach namui kuuhchi utiiniimitutaakuwaau Chishemanituu ekw maak anuhchiish weutiiniimitutaataakw. Anite weskach namui chuuhchi chistimaacheyimikuwaau ekw maak anuhchiish ekw chestimaacheyimitaakw.
1PE.2.11	Niwiichewaakanitikw kaa saachihiitakuch, mikw wesin chimaaniteunaawaau kaye mikw chipapaa ihtaanaawaau utah aschiihch. Eukw maak uu wehchi wii siihchimitakuch tekash ekaa chechii papiskaateyihtamihiikuyekw aniyuu machi nitaweyihtamuwinh aniyuu muush miyaashihchepayihkwaau chitahchaahkuwaahch. 
1PE.2.12	Suuhk wii kuiskupimaatisiikw mekwesiinuu anichii ekaa kaa taapwehtahkwaau e ihtaatwaau. Ekut chechii nisituunahkwaau chimiyuutuutamuwinawaau ekw maak che maamihchimaatwaau Chishemanituu iskutak takushiniyichen. Ekun che ihtitwaau aat anuhchiish nitamukw e ishi mamishimitaakuch mwehch e machituutamuwekw.
1PE.2.13	Nanihiihtamukw misiwe aschiiyuu tipeyihchewin. Utipeyihchikeu ihtuutamuwaahkw uyuu. Nanihiihtuwaahkw chisheuchimaau kaye nanihiihtuumh misiwe utaapachihaakan, wesh eukw uchii naakaanapitwaau. 
1PE.2.14	Ihtaauch kaye anichii chisheuchimaau e aapachihiikutwaau chechii waweshihaatwaau aniyuu kaa wanituutamiyich kaye chechii miywaachimaatwaau aniyuu kuiskw kaa ihtiyich. Eukunich uchii kaye pishichihaahkuch. 
1PE.2.15	Wesh eukw uyuu Chishemanituu utiteyihtamuwin, naashch chechii miyunaakuhkwaau chipimaatisiiwinawaau ekaa mitun nitamukw chechii ishi aayimuutahkwaau miywaachimuwiniyuu anichii ekaa kaa chischeyihtahkwaau taan e ishi chiishkwe ayimitwaau. 
1PE.2.16	Taapwe kiipaa chichii wiihkuchihiikunaawaau, mikw maak Chishemanituu utaapachihaakanh chiyawaau. Ekaawii iteyihtamukw chechii machituutamekw an uhchi e chii wiihkuchihiikawiyekw machihtwaawinihch uhchi. 
1PE.2.17	Misiwe awen chisteyimaahkw. Saachihaahkuch misiwe anichii kaa wiichishaaniyekw Chishemanituu ishi e ihtaat, nanihchiishtuwaakw Chishemanituu, chisteyimaahkw chisheuchimaau.
1PE.2.18	Chiyawaau kaa utaapachihaakanitutaataakw awen, chipaa pachishteyimitisuustawaawaauch kuuchimaamuwaauch kaye chipaa nanihiihtuwaawaauch. Namui mikw anichii kaa miyuhtwaatwaau chipaa uhchi chisteyimaawaauch kaye anichii kaa machihtwaatwaau chipaa chisteyimaawaauch. 
1PE.2.19	Chishemanituu chika naheyihtamihaau siipiiwesiistamane sheshkwaaht e wiisacheyihtamihiikuyin e chischeyihtaman eukw uyuu Chishemanituu utiteyihtamuwin. 
1PE.2.20	Wesh taapaa chekwaan chiwiichihiikuun e waweshihiikuyin e chii machituutaman. Mikw maak Chishemanituu chika naheyihtamihaau, nanehkaachihiikuyine e chii miyutuutaman uhchi. 
1PE.2.21	Wesh eukuu wehchii wiishaamikuyekw, aniyuu Christ e chii wawiisacheyihtamihaakanuut chichii nakatamaakuwaau chekwaayuu che chischinuwaapahtamuwekw, chechii taahtaapahamewekw taanite kaa pimuhtet.
1PE.2.22	namui wiiskaat uhchi machituutam kaye namui wiiskaat nitamukw uhchi ishi ayimuu, muush kuiskw chii ishi ayimuu. 
1PE.2.23	Kaa maayeyimaakanuut namui yaaitei uhchi taapishtaau taan kaa ishi maayeyimaakanuut. Kaa nanehkaachihaakanuut namui uhchi wii sasechimuweu e aayimuutahk taan chechii ishi taapishtaat. Uste tekash chii aspeyimututaweu aniyuu kaa cheshtinaateyihtaakusiyich cheshtinaash kuiskw che ishi wiyaaskunicheyich. 
1PE.2.24	Wiya tipiiwe wiiyuuhch chii ishi utinam chimachihtwaawinuuh kaa chiistaaskuhwaakanuut aashiteyaahtikuhch, miiskuch chiyaanuu ekaa chechii piihchishkaakuyihkw machihtwaawin. Chii ihtuutam chimachihtwaawinuuh chechii ati ishinaakusuuhkw muyaam e nipiikw machihtwaawinihch ishi ekw maak kuiskutaatisiiwinihch chechii ishi pimaatisiyuuhkw. Aniyuu taan kaa ishi papasistehwaakanuut ekut kaa uhchi miinuwaatisiyuuhkw. 
1PE.2.25	Wesh mwehch maanishchaanishach e wanishihkwaau chichii ishinaakusinaawaau. Anuhchiish maak shaash kaau chichii peshiikunaawaau chechii nuushuushkuwekw an maanishchaanishuiinuu kaa naanaakachihiitaakw kaye kaa kanuweyimaat chitahchaahkuwaauh.
1PE.3.1	Mwehch maak kaye chiyawaau iskweutikw kaa niipuuyekw chipaa nanihiihtuwaawaauch chinaapemuwaauch. Wesh uu ihtiyekwe chika chii ishinaakuniyuu pasch chechii ati taapwehtahkwaau waapamitaakwenich taan e ishi kuiskupimaatisiiwekw, aat ekaa chistutekwenich chechii taapwehtahkwaau. 
1PE.3.2	Wesh waapamitaakwenich e payehchi pimaatisiiwekw kaye e chisteyimekw Chishemanituu eukw uyeyuu che wiichihiikutwaau chechii taapwehtahkwaau. 
1PE.3.3	Namui naashch chipaa uhchi aapateyihtamihiikunaawaau taan che ishinaakuhiisuyekw utah uschich, muyaam taan che itawehamaayekw maak chekwaan che waweshihuwaacheyekw, maak kaye taan che itaaspisuyekw. 
1PE.3.4	Uste iteyihtaakun kuiskw chechii ishi pimaatisiyekw kaye maak chechii chiyaamaatisiyekw chechii uhchi miyunaakusiyekw. Eukw uyuu maauch miyunaakusit iskweu e ishi pimaatisit kaye maak eukw uyuu e ihtuutaakut muush chechii miyunaakusit. Eukw uyuu maauch meyuunahk Chishemanituu iskweuh chechii ishi pimaatisiyich. 
1PE.3.5	Wesh ekun kaa ishinaakusitwaau anichii kaa payehchi pimaatisiitwaau iskweuch anite weskach, anichii kaa aspeyimitutawaatwaau Chishemanituu. Chii nanihiihtaweuch unaapemuwaau. 
1PE.3.6	Mwehch aniyaa Sarah kaa ishinaakusit, eukw an peyakw kaa aayimuumaakanuut e chii nanihiihtawaat uwiichimaakan Abraham, nuuchimaam e chii ishinihkaataat. Eukw maak uu Sarah weutaanisitutaataakw chiishpin kuiskw e ihtiyekw kaye ekaa kushtamekw chekwaan. 
1PE.3.7	Ekun maak kaye chiyawaau kaa niipuuyekw naapeutikw che ihtiyekw. Suuhk wii nanaakatuweyimaahkuch chiichiskweuwaauch e wiichimekuch e chischeyimekuch ekaa ishpish suuhchisiitwaau chiyawaau e ishpish suuhchisiiwekw. Chihkaateyimaahkuch wesh kaye wiyawaau chika aanische miyaakanuuch kaachiche pimaatisiiwiniyuu mwehch chiyawaau che ishi miikuyekw. Ihtuutamukw uu e itashumitakuch ekaa chekwaan chechii chipishkaakuyekw e ayimihekw Chishemanituu.
1PE.3.8	Uu maak misiwe kaa ishi aayimuutamaatakuch misiwe e tashiyekw suuhk peyakunihch ishi maamituneyihtamukw e chishtimaacheyimituyekw kaye. Saachihiitukw taapishkuuch e wiichishaanihtuyekw kaye kachishewaatutaatukw. Suuhk muush tipihteyimukw. 
1PE.3.9	Ekaawii yaaitei wii taapishtaa awen e wanituutaask maak e mamaayeyimisk. Yaapach uste miyutuutamuu kaye ayimihchike chechii shaweyimikut Chishemanituu wesh eukw uu kaa ishi wiyaapihtaakanuuhch chipimaatisiiwin chechii ishinaakuhch. Ekut chechii uhchi aanische miikawiyin shaweyihchichewin. 
1PE.3.10	Wesh itashteu masinahiikanihch,
1PE.3.10	Awen taapwe waa miyeyihtamukwe e pimaatisiit kaye pekuseyimukwe chechii mamiyuupayit ekaawii kata uhchi machi ayimuu kaye ekaawii kata uhchi wiihchi nanatayuu. 
1PE.3.11	Ekush kata puuniyuu e machituutahk. Uste muush chika wii miyutuutamaacheu. Suuhk katawii aahchiishtam chechii wiichihaat misiwe wiichishaanimaauh muush chechii miyu wiicheutuyich. 
1PE.3.12	Wesh Utipeyihchikeu miyu kanuweyimeu aniyuu kaa kuiskupimaatisiyich kaye nituhtuweu iskutak e ayimihaayich, ekw aniyuu kaa machaatisiyich namui nahaapameu.
1PE.3.12	Eukuu e itashtech masinahiikanihch.
1PE.3.13	Awen maak chechii wiyesh ihtuutaataakw an uhchi suuhk e iteyihtamihiikuyekw chechii miyutuutamekw. 
1PE.3.14	Aat ishinaakuhch chechii nanehkaachihiikuyekw e kuiskutaatisiyekw uhchi, chika shaweyimikuwaau Chishemanituu. Ekaawii kakushtaahkuch wiyesh e wii ihtuutaataakuch awenichii, ekaawii chika uhchi mukushkaateyihtenaawaau, 
1PE.3.15	chisteyimaahkw Utipeyihchikeu Christ chitehiiwaahch. Muush chipaa ayeskuwiinaawaau taan chechii ishi nishkweushihekuch anichii kaa wii naanituu chischeyihtahkwaau aniyuu aspeyimuwiniyuu kaa piihchishkaakuwekw. Chiyaam mikw wiihtamuwaahkuch awenichii uyeyuu kaye yaapach chisteyimaahkuch. 
1PE.3.16	Suuhk muush kuiskw wii ishi pimaatisiikw mitun chechii cheshtinaahuyekw ekaa machituutamekw. Uu ishinaakusiyekwe ekut che uhchi papimaameyimutwaau anichii kaa maayeyimitaakuch, anichii kaa machaayimuumitaakuch e kuiskupimaatisiiwekw Christ e nuushuushkuumekw. 
1PE.3.17	Nanehkaateyimuyine an uhchi e miyutuutaman, Chishemanituu maak e pachishtinahk uyuu chechii ispayuut, uste miywaau e nanehkaateyimuyin e miyutuutaman ishpish wii chechii nanehkaateyimuyin e machituutaman.
1PE.3.18	Wesh Christ peyakwaau chichii nipistamaakunuu machihtwaawinihch uhchi chechii uhchi peshiitahkw Chishemanituu e ihtaayich. An kaa kuiskutaatisiit chii nipistamuweu aniyuu ekaa kaa kuiskutaatisiyich. Taapwe kiipaa muhch chii nipahtaakanuuyuu wiiyuu mikw maak chii ihtuutawaakanuuyuu utahchaahkuwa yaapach chechii pimaatisiyich. 
1PE.3.19	Ahchaahkuwinihch maak chii ishi nituu kacheschimeu aniyuuh ahchaahkwa kaa chipahwaakanuyich. Eukunich uchii aniyehkaanaanich kaa pimaatisiitwaau mekwaach aniyaanaa Noah kaa ushihtaat chiimaaniyuu e mishaayich. 
1PE.3.20	Namui uhchi nanihiihtuwewaakupanenich Chishemanituu, mikw maak chii siipiiwesiistaakuuch Chishemanituu. Mikw yaanaaneu awenichii chii puusuuch aniyuu chiimaaniyuu, chii pimaachihiikuuch maak Chishemanituuh anit aniyuu kaa aschiputeyich. 
1PE.3.21	An maak nipii, mwehch siikahaahtaachewin chii ishinaakun, siikahaahtaachewiniyuu maak eukw pemaachihiikut awen kaa taapwehtahk. Mikw maak e siikahaahtuwaakanuut awen namui wiiyuu chishtaapautaakanuuyuu. Nuukuhtaau Chishemanituuh e itaat taapwe Christ che nuushuushkuwaat. Pimaachihiikuu e siikahaahtuwaakanuut aniyuu uhchi Jesus Christ e chii wanishkaanaakanuyich nipuwinihch uhchi. 
1PE.3.22	Eukw uu Christ kihchikiishikuhch kaa ishi uhpiskaat kaye kaa waaweyipahiikut Chishemanituu unihiiwiniihch itehche anit maauch e chisteyihtaakuniyich chechii apit awen. Ekut maak kaa miyaakanuut chechii uchimaahkahtuwaat misiwe enchil kaye chechii tipeyihtahk misiwe kihchikiishikw tipeyihchewiniyuu kaye misiwe suuhkaatisiiwiniyuu.
1PE.4.1	Christ maak e chii waawiisacheyihtahk wiyaasuwinihch mekwaach utah aschiihch kaa pimaatisiit kaye chiyawaau ekun chipaa ishi maamituneyihtamihiikunaawaau chechii ishi ayeskuwiishtamekw, wesh an awen kaa waawiisacheyihtamihaakanuut wiyaasuwinihch puunihtaau machaatisiiwiniyuu. 
1PE.4.2	Ekw maak taan eshkw che ishpish pimaatisiikwe utah aschiihch namui ekw chipaa uhchi tipeyimikuu wiya taan e ishi mushteneyihtahk tipiiwe chechii itaatisiit maak uste Chishemanituu taan e ishi nituweyimikut eukw aniyuu chipaa wii nanaakatuweyihtamihiikuu chechii ihtuutahk. 
1PE.4.3	Wesh ispayuu ekw taan kaa ishpish chii pechi machaatisiyekw anite utaahch muyaam anuhchiish taan e ishi machaatisiitwaau anichii ekaa kaa taapwehtahkwaau. Wiinisuuwinihch chichii ishi pimaatisiinaawaau, naashch chichii tipeyimikunaawaau nanaahkuu machi nituweyihtamuwinh. Kaye naashch chichii miyeyihtenaawaau e minihkweyekw, chichii miyeyihtenaawaau e wiichihiiweyekw anite e minihkwaanuuhch kaye anite e wiinisinaanuuhch, chichii nuuchiishtuwaawaauch kaye naashch e machinaakusitwaau manituuhkaanich. 
1PE.4.4	Naashch maak chimiskaateyimikuwaauch anichii ekaa kaa taapwehtahkwaau ekaa wiichewekuch aniyuu e aahkwaateyihtaakusitwaau e ishi pimaatisiitwaau ekw maak naashch waa maamaayeyimitaakuch. 
1PE.4.5	Peyakwaau maak e chiishikaayich chika uhchishkuukaapuushtaweuch Chishemanituu e wiihtahkwaau taan kaa ishi pechi pimaatisiitwaau. Eukw wesh uu Chishemanituu che wiyaaskunaat misiwe aniyuu kaa nipiitwaauh kaye aniyuu kaa pimaatisiitwaauh. 
1PE.4.6	Eukw maak uu eyuu anichii kaa nipitwaau wehchii waawiihtamuwaakanuutwaauh uyuu miywaachimuwiniyuu chechii wiyaaskunaakanuutwaau aniyuu taan kaa ishi pimaatisiitwaau misiwe aweyuu taan e ishi wiyaaskunaakanuyich, chii waawiihtamamuwaakanuuch uyuu miywaachimuwiniyuu chechii ayaatwaau ahchaahkw pimaatisiiwiniyuu Chishemanituu ishi e ihtaayich.
1PE.4.7	Shaash peshunaakun misiwe chekwaan che iskwaapayihch. Chinituweyihtaakusinaawaau chechii ishi nanaakatuweyihtamekw taan e ihtiyekw kaye ashuwaapikw e ayimihaayekw. 
1PE.4.8	Maauch maak e iteyihtaakuhch eukw uu chihchiwe chechii saachihiituyekw misiwe e tashiyekw wesh saachihiiwewin wepeyihtamuumakan mihchetu machihtwaawinh. 
1PE.4.9	Maamiiskuch mamiyuutuutaatukw, miyeyihtamukw uu e ishi wiichihiituyekw. 
1PE.4.10	Misiwe paahpeyakw awen ihtakuniyuu taan e ishi miikut Chishemanituu kaschihuwiniyuu. Eukw maak uyuu kaschihuwiniyuu chipaa aapachihtaau e waawiichihaat kutak aweyuuh, e aashuu miyaat aweyuuh Chishemanituuh ushaweyihchichewiniyuu. 
1PE.4.11	Awen e chii miikut Chishemanituu chechii ayimit chipaa ayimuu taan aniyuuh e ishi miikut Chishemanituu chechii ishi ayimit. An awen kaa miyaakanuut kaschihuwiniyuu chechii wiichihaat kutak aweyuu kiipaa chipaa wiichiheu taan e ishi miikut Chishemanituu kaschihuwiniyuu. Ekw maak wiya Chishemanituu che chisteyihtaakuhaakanuut misiwe chekwaayuu taan e ishi ihtuutahk anite Jesus Christ e ihtaayich ishi, wiya Chishemanituu ekaa nihtaa che iskwaapayich uchisteyihtaakusuwin kaye umaskuusiiwin. Amen.
1PE.4.12	Niichishaanitikw kaa saachihiitakuch ekaawii mamukushkaateyihtamihiikuukw taan e ishi mista aayimihch e ishi kakwechihiikawiyekw mwehch chekwaan e utihtahukuyekw e maaniteweyihtaakuhch chechii iteyihtamekw. 
1PE.4.13	Teyakuch chipaa miywaatenaawaau e wiichihiiweyekw taan kaa ishi waawiisacheyihtamihaakanuut Christ, ekw maak che saakaschineshkaakuyekw miywaatamuwin iskutak pechi nuukuhtaakanuyiche uchisteyihtaakusuwin. 
1PE.4.14	Wesh chiishpin maayeyimikuyekwe Christ e nuushuushkuwekw, chishaweyihtaakusinaawaau wesh ekut wehchi chischeyihtaakuhch taapwe e wiicheutaakw kaa chisteyihtaakusit Ahchaahkw, Chishemanituu Utahchaahkwa. 
1PE.4.15	Ekaawii maak awen anit e tashiyekw chika uhchi nanehkaateyimuu aniyuu uhchi e nipahiiwet, maak e chimutiskuukwe, maak e machiinuut, maak aniyuu uhchi e utamiit kutak aweyuuh e ihtaayich. 
1PE.4.16	Maak chiishpin niyehkaachihuuwekwe e nuushuushkuwekw Christ ekaawii chika uhchi pimaameyimunaawaau. Chipaa nanaaskumaawaau Chishemanituu Christ e ayaautaakw. 
1PE.4.17	Wesh shaash utihchipayuu che wiyaaskunaat Chishemanituu utiiniim. Chiishpin maak chiyaanuu kaa taapwehtamukw niishtam che wiyaaskunikuwaauhkwe, eishimaa kata ispayuuch anichii ekaa kaa wii nanihiihtamuwaatwaau Chishemanituu umiywaachimuwiniyuu. 
1PE.4.18	Itashteu Chishemanituu utayimuwinihch,
1PE.4.18	Chiishpin wanaaush che pimaachihaakanuwaakwenich anichii kaa kuiskutaatisiitwaau, taan che ispayitwaau wii anichii umachihtwaauch kaye anichii ekaa kaa manituuwaatisiitwaau ekaa kaa wii nanihiihtuwaatwaau Chishemanituu. 
1PE.4.19	Ekw maak anichii awenichii kaa nanehkaateyimutwaau Chishemanituu e chii pachishtinamiyich uyuu chechii ispayitwaau yaapach chipaa ihtuutamuch aniyuu taan e ishi kuiskunaakuniyich kaye tekash chipaa taapweucheyimeuch Chishemanituu aniyuu kaa ushihiikutwaau, aniyuu ekaa nihtaa che uhchi puuniyich e wiichihiikutwaau.
1PE.5.1	Maauyuu waa itakwaau anichii kaa wiichihiiwetwaau e pimipayihtaakanuyich ayimiheukamikuyuu anit e ihtaayekw kaa ihtaatwaau wesh kaye niya niwiichihiiwen e pimipayihtaakanuuhch ayimiheukamikw. Nika chii tipaatutamuwaan kaye taan kaa ishi nanehkaateyimuhaakanuut Christ kaye maak nika chisteyihtaakuhiikuun kaye niya iskutak nuukuhtaakanuwiiche anit Christ che chisteyihtaakuhaakanuut. Maauyuu waa itakwaau, 
1PE.5.2	miyu kanuweyimuumaahkw aniyuu iinuu Chishemanituu kaa miitaakw chechii niikaanishkuumekw muyaam kaa chii ishi miyu kanuweyimaat umaanishchaanishim an kaa kanumaanishchaanishuwet. Miyu kanuweyimuumaahkw muyaam taan e ishi nituweyimitaakw Chishemanituu chechii ishi kanuweyimekw. Ekaawii muyaam aisaach kaa ihtuutahk awen chekwaayuu chika uhchi ishinaakusinaawaau uu taan e itaapatisiyekw. Ihtuutamukw chitaapatisuwinawaau namayeu mikw e kanawaapahtamekw taan che ishi uhtisiyekw maak mitun tekash e iteyihtamihiikuyekw taan chechii ishi wiichihekuch anichii kaa miikuyekw chechii naanaakachihekuch.
1PE.5.3	Ekaawii wii ishinaakusikw naashch chechii wii uchimaahkahtuwekuch anichii kaa miikuyekw chechii niikaanishkuwekuch teyakuch uste wii miyutuutawaahkuch che ihtakuniyich maak anit chechii uhchi chischinuwaapamitaakuch. 
1PE.5.4	Ekw maak iskutak pechi nuukusite an maauch kaa niikaaneyihtaakusit maanishchaanishuiinuu che miikuyekw an maauch e chisteyihtaakuhch kaaniyuwin an ekaa wiiskach che uhchi paasikunaakuhch.
1PE.5.5	Ekw maak chiyawaau kaa uschipimaatisiyekw chipaa nanihiihtuwaawauch anichii kaa wiichihiiwetwaau e pimipayihtaakanuyich ayimiheukamikuyuu. Misiwe maak e tashiyekw chipaa atushkaatunaawaau e tipihteyimitisuyekw wesh itashteyuu Chishemanituu utayimuwin,
1PE.5.5	Chishemanituu namui nahaapameu aniyuu chihchiwe kaa iteyimisuyich, ekw aniyuu kaa tipihteyimisuyich chishewaatutaweu. 
1PE.5.6	Tipihteyihtaakuhiisukw maak e nanihiihtuwekw Chishemanituu an kaa suuhkaatisiit, wesh chika uhpinikuwaau taanit iteyihtahke wiya che uhpinitaakw. 
1PE.5.7	Wiya pachishtinamuu misiwe taan e ishi mukushkaatiskaakuyin chekwaan wesh wiya muush chinanaakatuweyimukw misiwe taan e ispayihiikut chekwaayuu chipimaatisiiwinihch. 
1PE.5.8	Muush yaakwaamiishtuwaahkw machimanituu, an muush kaa wii naanituu machipayihiikuyekw, wesh muyaam mistatim muush kaa papaamuhtet e papaanemut e naanituu miichisut ekun e ishinaakusit. Machimanituu muush naanituuweyimeu aweyuu chechii wanaachihaat. 
1PE.5.9	Nishkuushtuwaahkw maak machimanituu. Yaaichikaapuukw chitaapwehtamuwinawaach ishi wesh chichischeyihtenaawaau anichii chiichishaanuwaauch kaa taapwehtahkwaau ekun kaye wiyawaau e ishi nachishkahkwaau nanehkaachihiiwewiniyuu utah aschiihch muyaam kaye chiyawaau kaa ishi nachishkamekw. 
1PE.5.10	Iskutak maak chiishi nanehkaateyimuyekwe chika ihtuutaakuwaau Chishemanituu miin chechii wiikaapuwekw, chika miikuwaau maskuushiiwiniyuu, chika yaaichikaapuuhiikuwaau, kaye chika sakascheyimuhiikuwaau. Chishemanituu an kaa ayaat misiwe shaweyihchichewiniyuu chiwiishaamikunuu chechii wiichihiiweyihkw anite kaachiche uchisteyihtaakusuwinihch Christ e ihtaayich uhchi. 
1PE.5.11	Wiya maak Chishemanituu kaachiche ayaau misiwe suuhkaatisiiwiniyuu. Amen.
1PE.5.12	Ihtaau peyakw niichishaan e taapweucheyihtaakusit e iteyimak. Silas ishinihkaasuu. Eukw uu kaa wiichihiit uyuu apishiish e masinahamaatakuch. Uu maak kaa masinahamaatakuch chiwii siihchimitinaawaau chechii yaaichikaapuyekw kaye chiwii cheshtinaateyihtamihiitinaawaau eukw uyuu taapwe Chishemanituu ushaweyihchichewin kaa aayimuutamaataahch. Ekut maak anit ushaweyihchichewinihch ishi yaaichikaapuwaahkw. 
1PE.5.13	Chiwaachiyemikuwaauch anichii kaye wiyawaau kaa wiyaapamikutwaau Chishemanituu anite Babylon kaa ihtaatwaau. Kaye Mark nikus kaa iteyimak chiwaachiyemikuwaau. 
1PE.5.14	Waachiyemitukw e nuukuhtwaatuyekw e saachihiituyekw. Chiyaameyihtamuwin chika wii ayaanaawaau misiwe chiyawaau Christ kaa tipeyimitaakw.
2PE.1.1	Niya Simon Peter. Jesus Christ nitatushkuwaau, wiya nichii wiyaapamikw apastal chechii itaapatisuuch. Chimasinahamaatinaawaau chiyawaau kaa ayaayekw taapwehtamuwin mwehch an e iteyihtaakuhch niyaan kaa ayaayaahch. Eukw uyuu taapwehtamuwiniyuu chipimaachihiiweminuu kaye Chichishemanituuminuu Jesus Christ kaa miitahkw. Wiya chitihtuutaakunuu chechii kuiskunaakusiyuuhkw Chishemanituu ishi e ihtaat. 
2PE.1.2	Shaweyihchichewin kaye chiyaameyihtamuwin chika wii ayahchihtamaakunaawaau an uhchi e chischeyimekw Chishemanituu kaye Jesus Chitipeyihchikeminuu.
2PE.1.3	Chichischeyimaanuu ekw Jesus Christ chipimaatisiiwinaahch, an awen kaa tepwaatitahkw chechii chischeyihtamihiitahkw wiya tipiiwe uchisteyihtaakusuwin kaye uchishemanituuwaatisiiwin. Ekut maak uu uhchi, uyuu e chischeyimakw Jesus, Chishemanituu wiya usuukaatisiiwinihch uhchi shaash misiwe chichii miikunuu taan e ishi nitaweyihtaakuniyich chipimaatisiiwinaahch taapwe wiya e ihtaat chechii ishi pimaatisiyuuhkw. 
2PE.1.4	Ekut maak kaye uyeyuu uhchi, uyuu taan shaash kaa ishi miitahkw chipimaatisiiwinaahch, ekut kaa uhchi miitahkw aniyuu miiwewinh naashch kaa chisteyihtaakuniyikwaau kaye naashch kaa miywaashiyikwaau. Eukun wesh kiipaa aniyuuh miiwewinh kaa ashutamuwaat misiwe aniyuu che taapweyimikut. Uyuuh maak miiwewinh kaa ashutamaatahkw eukw uyuuh che wiichihiikuyihkw ekaa chechii shaakuuchipitikuyihkw kaa nishuuwanaachihiiwemakahkwaau machi nituweyihtamuwinh utah aschiihch kaa ihtakuhkwaauh. Ekut kaye chechii uhchi wetaach iteyihtaakusiihkw taan e iteyihtaakusit wiya Chishemanituu.
2PE.1.5	E waapahtamekw maak uu kaa ishpish wesa chii miyutuutamaakuyihkw, suuhk kuchihtaakw kuiskutaatisiiwin chechii nuukuhch an e taapwehtamekw. Ekw maak chikuiskutaatisiiwiniwaahch suuhk che wii ati ayaayekw chischeyihtamuwin, wetaach che wii miyu chischeyimekw Chishemanituu kaye utayimuwin wetaach che wii ati miyuu chischeyihtamuwekw. 
2PE.1.6	Miin maak chekwaan che wii ati ayaayekw eukw uu chechii miyu nanaakataweyimisuyekw chipimaatisiiwiniwaahch. Iskutak maak e ati miyu nanaakataweyimisuyekw ekw che ati suuhchikaapushtamekw nanaahkuu chekwaan. Uu maak e ati suuhchikaapuuyekw ekw che ati manituuwaatisiyekw. 
2PE.1.7	An maak e ati manituuwaatisiyekw, ekw che ati chishewaatutawekuch chiichishaanuwaauch. Iskutak maak e ati chishewaatutawekuch chiichishaanuwaauch ekw che ati ayaayekw saachihiiwewin. 
2PE.1.8	Eukw maak uyuu chekwaayuu wetaach chipaa weyuuch ayaanaawaau chipimaatisiiwiniwaahch. Wesh chiishpin taapwe weyuuch ayaayekwe chika ihtuutaakunaawaau taapwe chechii weyuuch atuskuwekw Chitipeyihchikeminuu Jesus Christ aniyuu taan e ishi chischeyimekw chipimaatisiiwiniwaahch. Kaye naashch taapwe chika miyu atuskawaawaau. 
2PE.1.9	Ekw maak an awen ekaa mitun kaa ihtakuniyikwaauh uyuu chekwaayuu upimaatisiiwinihch mwehch ekaa mitun waahiyuu kaa ishi waapahtahk awen ishinaakusuu, waawaach awen ekaa kaa waapahtahk iteyihtaakusuu, wanichischisiitutam kaye taan kaa ishi payehchihaakanuut umachihtwaawinihch uhchi, taan kaa ishi wepeyihtamuwaakanuut. 
2PE.1.10	E maamituneyihtamekw maak misiwe uu kaa ishi ihtuutamaakuyihkw, nichishaanitikw, suuhk etituu kuchihtaakw taapwe chechii nuukuhch, taapwe chechii nishituunaakuhch chipimaatisiiwiniwaahch e chii wiyeyimitaakw Chishemanituu kaye e ihtakuniyich taan kaa ishi tepwaatitaakw chechii itaapatisuwekw. Wesh chiishpin uu ihtiyekwe namui wiiskaat chika uhchi pahchishinaawaau chitaapwehtamuwinawaach uhchi. 
2PE.1.11	Ekut kaye chechii uhchi mikw ishi piihtakahiikuyekw Chitipeyihchikemanuu kaye Chipimaachihiiweminuu Jesus Christ uchimaawinihch, aniyuu kaachiche che ihtakuniyich.
2PE.1.12	Eukw wesh kiipaa kaye uu che uhchi muush wii chischisuumitakuch uyuu chekwaayuu aat shaash e chischeyihtamekw kaye shaash e cheshtinaateyihtamihiikuyekw taan e ishi taapwehtamekw anuhchiish. 
2PE.1.13	Ekun kiipaa taapwe e ishi miyawaach chechii ihtuutaatakuch nititeyihten, muush chechii chischisuumitakuch uyuu chekwaayuuh eshkw mekwaach e pimaatisiyaan. 
2PE.1.14	Wesh nichischeyihten shaash wiipach che puunipimaatisiyaan utah wii uu aschii, muyaam taan kuiskw kaa ishi pechi wiihtamuut Chitipeyihchikeminuu Jesus Christ. 
2PE.1.15	Ekun maak che uhchi kwaast ihtiyaan chechii nisituhtamihiitakuch uyuu chekwaayuu muush chechii chischisiyekw iskutak ekaa pimaatisiyaane.
2PE.1.16	Taapaa namayeu wii e chii ushihtaakanuuhkwaau tipaachimuwin kaa aapachihtaayaahch iskutak kaa wii chischeyihtamihiitaahch taapwe che takushihk Chitipeyihchikeminuu Jesus Christ ushuukaatisiiwinihch. Niyaan wesh tipiiwe nischiisikuunaanihch nichii waapaamaanaan e chisteyihtaakuhaakanuut. 
2PE.1.17	Nichii ihtaawaanaan anit kaa chiihkaayeyihtaakuhiikut kaye kaa chisteyihtaakuhiikut Chishemanituu Uhtaawiimaau, anit kaa pehtamaahch pehtaakusuwin anite maauch e chisteyihtaakuch uhchi e itwet Uhtaawiimaau, “Eukw uu Nikus naashch kaa saachihiik kaye naashch kaa nahiiwehiit.” 
2PE.1.18	Niyaan tipiiwe nichii pehtenaan uu pehtaakusuwin kihchikiishikuhch uhchi mekwaach anite kaa ihtaayaahch aniyuu wachiyuu kaa chisteyihtaakuhaakanuut. 
2PE.1.19	Ekut maak wehchi etituu cheshtinaateyihtamihiikuyaahch taan kaa ishi aayimuutahkwaau uyuu miywaachimuwiniyu aniyehkaanaanich uchischiwehiichesuuch. Chika miywaau maak taapwe yaakwaau chechii ishi nanaakatuweyihtamihiikuyekw uu miywaachimuwin, wesh mwehch taapwe waashtenamaakan e chiihkaayaastech anite e ukaashteyaach ekun e iteyihtaakuhch. Ekun maak e ishinaakuhch che ishpish ekaa utihchipayihch an e chiishikaach che takushihk Utipeyihchikeu. Wiya maak uwaashtewin muyaam e ishpish chiihkaayaashtuwet chechishepaayaau achahkush ekun che ishpish waashtenamaakuwekw chitehiiwaahch. 
2PE.1.20	Maauch maak e ishi nitaweyihtaakuhch chechii nishituhtamekw eukw uu ekaa waachi peyakw chischiwehiichewin anite Chishemanituu utayimuwinihch kaa ihtakuhkwaau chechii itweshtamaatahk naapeu mikw wii e payakushit. 
2PE.1.21	Wesh taapaa waachi peyakw chischiwehiichewin naapeu utiteyihtamuwinihch uhchi uhchipayuu. Kaa payehchisiyich Ahchaahkwa chii ihtuutaakuuch uchii naapeuch chechii wiihtahkwaau taan kaa ishi nitaweyimikutwaau Chishemanituu chechii ishi wiihtahkwaau.
2PE.2.1	Chii pechi ihtaauch maan anite utaahch naspaach uchischiwehiichesuuch. Ekun maak yaapach che ispayihch anite niishtaamihch. Chika ihtaauch nitamukw kaa ishi chiskutamaachetwaau mekwesiinuu anit Chishemanituu utiiniim e ihtaayich. Nitamukw chika ishi chiskutamaacheuch, kaye naashch taapwe chika wanihtahiiwemakaniyuu taan che ishi chiskutamaachetwaau. Waawaach aniyuu kaa nipistamaakutwaau tekash chika aataweyimeuch. Ekut maak anit che uhchi ihtuutaasutwaau sischikuuch chechii wanaatisiitwaau. 
2PE.2.2	Yaapach maak mihchetu aweyuu chika chischinuwaapamikuuch aniyuu nitamukw e itaatisiitwaau. Ekw maak uyuu e itaatisiitwaau ekut che uhchi machaayimuutaakanuuhch taapwewin meskanuu. 
2PE.2.3	Aniyuu maak che ishpish wii weyuuch ayaatwaau uchii naspaach chiskutamaachesuuch nitamukw tipaachimuwin chika waawiihtamaakuwaauch. Ekut maak niyaanitam aniyuu nitamukw e itaachimushtaataakuch che uhchi wii itaapachihiitaakuch chechii uhchi ushuuliyaamihkaasutwaau. Eukunich maak uchii shaash weskach kaa ayeskushteyich taan che ishi waweshihaakanuutwaau kaye muush chii cheshtinaachisteyuu taan che ishi wanaatisiitwaau.
2PE.2.4	Taapaa yaapach uhchi manaachiheu Chishemanituu aniyuu enchil kaa wanituutamiyich, yaapach machi ishkutehch chii itishahuweu. ekute maak anite mekwaach e ihtaayich. Maahchikwaapiskahwaakanuyuu anite e ukaashteyaayich. ekute maak anite che ihtaayich che ishpish ekaa utihchipayiyich taanit che wiyaaskunaakanuyich. 
2PE.2.5	Kaye maak, aniyuu niishtam aschiiyuu namui uhchi manaachihtaau Chishemanituu. Ekun kaa ishi aschiputaat kaa ishpish wesaa chii machaatisiinaanuyich anit aniyuu mekwaach. Mikw yaanaaneu aweyuu chii pimaachiheu, eukw uu Noah an kaa aayimuutahk chechii kuiskw itaatisiinaanuyich ekw maak aniyuu niishwaashch e tashiyich anit e peyakuteusiit. 
2PE.2.6	Chishemanituu kaye chii wanaachihtaau aniyuu ihtaawinh Sodom ekw maak Gomorrah kaa ishinihkaateyikwaauh ishkuteyuu e chii aapachihtaat. Ekut kaa uhchi waapahtiiwet taan che ihtuutawaat aniyuu ekaa mitun kaa aapateyimikut. 
2PE.2.7	Chii wiihkuchiheu maak aniyuu Lot kaa ishinihkaasuyich. Kuiskw chii ishi pimaatisiyuu uu Lot. Kaye maak naashch chii misimiskaakuu utehiihch taan kaa ishpish chii machi pimaatisiinaanuyich anit aniyuuh ihtaawinh. 
2PE.2.8	Wesh ekut kaa ihtaat Lot an kuiskw kaa ishi pimaatisiit naapeu. Eshikum chiishikaau maak chimisimiskaakuu utahchaahkuhch taan kaa ishi pehtahk kaye taan kaa ishi waapahtahk e ishi pimaatisiinaanuyich. 
2PE.2.9	Cheshtinaash kaschihtaau Chishemanituu chechii wiihkuchihaat ukuiskutaatisiiu taan e ishi nachishkamiyich kaye maak nanaakataweyihtamihiikuu wesh Chishemanituu taan e ishi machaatisiinaanuyich e chischeyihtahk peyakwaau e chiishikaayich misiwe aweyuu che wiyaaskunaat. 
2PE.2.10	Etituu maak cheshtinaateyihtaakuniyuu che wiyaaskunaakanuutwaau anichii mikw e ishi machi nitaweyihtamuumakaniyikwaau uwiiyaasu pimaatisiiwinawaau kaa ishi nuuspinitahkwaau, anichii kaa uhkaateyihtahkwaau tipeyihchichewiniyuu.
2PE.2.10	Naasch taapwe suuhchimaayeyihcheuch eukunich uchii, namui mitun nanaakataweyimeuch taan e itaatwaau maak taan e ihtuutawaatwaau aweyuu e maayeyimaatwaau. Namui neshta sechisuuch chechii machi aayimuutahkwaau chisteyihtaakusuwiniyuu. Taapaa mechim nakaawiyuuch chechii maayeyimaatwaau aniyuu aweyuuh uchimaawiniyuu kaa ayaayich. 
2PE.2.11	Enchilich maak wii, aat e ishpish etituu suuhkaatisiitwaau kaye e ishpish etituu suuhcheyihtaakusitwaau yaapach namui kachiihkaameuch e mamishimaatwaau aniyuu nitamukw kaa ishi chiskutamaacheyitwaau uhchishkuu Utipeyihchikeu e ihtaayich. 
2PE.2.12	Mikw waa ihtitwaau ihtuuch awesiisach. Uchii maak naspaach chiskutamaachesuuch ekun mwehch e iteyihtaakusitwaau kaye wiyawaau. Mamachaayimuutamuch aniyuuh chekwaayuuh ekaa kaa nanesituhtahkwaau. Mwehch maak kaa ishihaakanuut kutak awesiis mikw chechii kaahchitinaakanuut kaye chechii nipahaakanuut ekun mwehch e ishinaakuniyich taan che ishi waweshihaakanuutwaau uchii naspaach chiskutamaachesuuch. 
2PE.2.13	Wiyawaau maak niyaanitam chika taapishtuwaakanuuch taan kaa ishpish chii pechi ayaahkuhaatwaau aweyuu. E chiishkweyaatisiinaanuyich maak, mikw e mamachi muuchikahtaakanuyich e mekwaau chiishikaayich, eukun uyuu e iteyihtahkwaau muuchikan. Namui nihiinaakusuuch kaye wiyawaau maauch pimaaminaakusuuch anit maan e wiichi miichisuumitaakuch. Anit aniyuu mekwaach e wiichi miichisuumitaakuch ekut niyaanitam memachi muuchiteyihtamihiisutwaau e chischeyihtahkwaau taan e ishi wawiyesimitaakuch. 
2PE.2.14	Namui wiiskaat puunipayuu nitawiin e ishi kanawaapamaatwaau iskweu. Namui chii puunihtaauch machituutamuwiniyuu. Wawiyesimeuch kaye aniyuu aweyuuh ekaa kaa yaaichikaapuyich taapwehtamuwinihch. Saakaschineyuu utehiiwaahch mushtenamaachewiniyuu. Maayaatisiyuuch uchii uyuu kaa iteyihtaakusitwaau, 
2PE.2.15	shaash chii nakatamuch kuiskw e ishi pimuhtaanuyich Chishemanituu ishi e ihtaayich. Chii paschehteuch chechii nuuspinatamuwaatwaau taan kaa ishi pimuuteyich Balaam, Bosor ukusisiyuu. Uu Balaam kaa ishinihkaasut chii iteyihtamihiikuu chekwaayuu chechii utinamaasut wanihtuwinihch uhchi. 
2PE.2.16	Chii ihtakuniyuu maak taan kaa ishi chistahamuwaakanuut uu Balaam taan kaa ishpish chii chiishkwet. Uhkaanh muyaam kaapalakaskweu kaa ishinaakusiyich chii aapachihaakanuuyuu chechii ayimihiikut, eukun uyuu uhkaan kaa chistahamaakut uu uchischiwehiichesuu ekaa etituu chechii chiishkwet.
2PE.2.17	Uchii maak awenichii mwehch uhtahiipaan e paahkupayihkuwaauh iteyihtaakusuuch, maak mwehch kaskawanishkuch e papaamaasitwaau. Anite maauch e ukaashteyaayich ekute e ayeskuushtwaakutwaau Chishemanituu chechii ihtaatwaau. 
2PE.2.18	Wesh naashch taapwe chistaachimisuuch kaye chiishkwe ayimuuch. Taan e ishi machi nitaweyihtamuumakaniyich maak wiyaasuu pimaatisiiwiniyuu ekut wehtaapachihuutwaau chechii kaahchitinaatwaau aniyuu aweyuu anuhchiish kaa uhchii wiihkuchihuyich anite e waanipayinaanuyich e chii ishi wiichihiiweyich. 
2PE.2.19	Aayimuutamuweuch aweyuuh wiihkuchihiikusiiwiniyuu. Wiyawaau maak naashch taapwe ihtakuniyuu taan e ishi maahchikwaapihkaatikutwaau machi ihtuwiniyuu, wesh mikw chekwaayuu e shaakuuchihiikut awen eukun aniyuu tepeyimikut. 
2PE.2.20	Chiishpin kaa wiihkuchihuuwaakwenich awenichii taan e ishi machituutaachemakaniyich uyuu aschiiyuu aniyuu taan e ishi chischeyimaatwaau ekw Jesus Christ e Tipeyichikeyich kaye e Pimaachihiiweyich miin maak kaau e kaahchitinikutwaau kaye e shaakuuchihiikutwaau uyuu chekwaayuu etituu iteyihtaakuniyuu taanit e ihtaatwaau anuhchiish ishpishaat wii taanit kaa pechi ihtaatwaau niishtam. 
2PE.2.21	Uste chipaa miywaayikupane ekaa mechim uhchi chischeyihtakwaau taapwewiniyuu ishpishaat wii chechii chischeyihtahkwaau ekw maak kaau chechii nakatahkwaau aniyuu kaa ishi chischeyihtamihaakanuutwaau. 
2PE.2.22	Aniyuu maak kaa ispayitwaau eukw uyuu kaa chii iinaanuyich: “Atim kaau naatam upaakumuwin ekw maak kuuhkuush e chii chistaapauyaakanuut, miin tihtipishimuu anite e iipataniyich.”
2PE.3.1	Niiwiichewaakanitikw eukw uu niishwaa che masinahamaatakuch. Taapishkun anit kaa masinahamaatakuch suuhk nichii kuchihtaan chechii wiichihiitakuch chechii payehchi maamituneyihtamihiikuyekw misiwe chekwaan e chischisuumitakuch uyuu chekwaayuu. 
2PE.3.2	Chiwii chischisuumitinaawaau taan kaa itwetwaau aniyehkaa uchischiwehiichesuuch kaa payehchi pimaatisiitwaau kaye maak taan kaa itashumitaakw Utipeyihchikeu chipimaachihiiweminuu aniyuuh wii tipiiwe utapastalimh uhchi. 
2PE.3.3	Niishtam maak chekwaan waa ititakuch, che wii chischisiyekw iskutak ati peshunaakuhche che takushihk Utipeyihchikeu chika ihtaauch maayeyihchesuuch, naashch chika tipeyimikuuch umachinituweyihtamuwinawaauh uchii. Chika maayeyimikuwaauch. 
2PE.3.4	Chika itweuch maak e maayeyimitaakuch, “Taan maak uu che takushihk Utipeyihchikeu muush kaa pechi aayimuumekw. Kaa ishpish chii pechi ihtakuhch uu aschii misiwe chekwaan muush peyakunihch ishpish mamiyuupayuu.” 
2PE.3.5	Ihtakuniyuu maak taan aniyuuh uhchistuu ekaa yaapateyihtahkwaau uyuu e ihtitwaau kaye uyuu e itwetwaau uchii. Weskach anite taapwe Chishemanituu mikw chii ishi itweu chechii ihtakuniyich aschiiyuu kaye misiwe anite chiishikuyuu ekun maak nihaau kaa ishinaakuniyich. Wesh nipiihch chii uhchi ushihtaakanuu aschii kaye maak nipii chii aapatan kaa uweyiskamitinikanuuhch. 
2PE.3.6	Kaye maak nipiihch chii uhchi wanaachihtaakanuu aniyene weskach aschii. 
2PE.3.7	Uyuuh maak chiishikw kaye an nete etituu ishi ispimihch, ekw maak uu aschii anuhchiish kaa waapahtamukw, yaapach Chishemanituu utayimuwin uhchi kanuweyihtaakanuu che ishpish utihchipayihch anit che wanaachihtaakanuuhkwaau. Kanuweyihtaakanuu an e chiishikaach anichii ekaa kaa aapateyimaatwaau Chishemanituu upimaatisiiwiniwaahch che wiyaaskunaakanuutwaau kaye che wanaachihaakanuutwaau ishkutehch.
2PE.3.8	Peyakw chekwaan ekaawii chika uhchi wanichischisinaawaau niichishaanitikw. Peyakun yaapach iteyihtamihiikuu Utipeyihchikeu peyakw chiishikaau taan e iteyihtamihiikut peyakwaau chishemitaahtumitanuu pipunh. 
2PE.3.9	Taapaa pwaashtawiyuu Utipeyihchikeu chechii ihtuutahk taan aniyuuh kaa itwet che ihtuutahk. Pwaashtawiyuu iteyimeuch maak kutakach awenichii. Chisiipiiwesiistaakuwaau wesin, ekaa waachi peyakw aweyuu nitaweyimaat chechii wanaatisiyich, wesh misiwe aweyuuh nituweyimeu chechii nakatamiyich umachaatisiiwiniyuu. 
2PE.3.10	Mikw maak namui niyaakan chika uhchi muushihtaakanuyuu Utipeyihchikeu uchiishikaam, muyaam e iteyihtaakuhch chimutisk taanit waa piihchech waaskahiikaniyuu e wii kachemutit ekun che iteyihtaakuhch. Anit maak aniyuu Utipeyihchikeu uchiishikaam utihchipayiche uyuuh chiishikw chika paasikunaakun. Naasch taapwe chika chishewepayuu ati paasikunaakuhkwaawenh. Misiwe taan e ishi ihtakuhch chiishikuhch kata atihtiteuh che ishpish mista chishitech. Aschii kaye maak misiwe chekwaan utah kaa ihtakuhch, chika ati mestaahkahteu.
2PE.3.11	E chischeyihtamekw maak uu che ispayihch, taanite chipaa ishi pimaatisiinaawaau chititeyihtenaawaau. Namui aa payehchisiiwinihch chipaa ishi pimaatisiinaawaau, tekash e ishi pachishteyihtamihiikuyekw chipimaatisiiwinawaauh Chishemanituu ishi e ihtaat, 
2PE.3.12	kaye e pukuseyihtamekw Chishemanituu uchiishikaam che utihchipayiyich. Suuhk chipaa atuskuwaatwaau Chishemanituu che ishpish utihchipayiyich aniyuu uchiishikaam. Wesh an e chiishikaach misiwe chiishikuh kata atihtiteuh kaye kata wanaatanh. Ekw misiwe aniyuu waashtewin anite chiishikuhch kaa ihtakuhkwaauh kata atihtiteuh che ishpish wesa mistihkuyepayihch ishkuteu misiwe anite chiishikuhch. 
2PE.3.13	Chiyaanuu maak wii, aniyuu taan kaa itwet Chishemanituu cheshtinaash che ihtuutahk eukun an e ashuwaapahtamuhkw, eukuu che uskaakwaauh chiishikuh kaye aschii. ekute maak anite kuiskutaatisiiwin che ihtakuhch.
2PE.3.14	Ekw maak niichishaanitikw mekwaach uu e ashuwaapahtamekw an e chiishikaach kwaast e ishpish chii ihtiyekw wii payehchi pimaatisiikw kaye ekaawii chekwaan chika uhchi wii ataameyihtaakusinaawaau Chishemanituu ishi e ihtaat. Suuhk kata wii kuiskunaakunh chipimaatisiiwinawaauh ekw maak che ihtakuhch chiyaameyihtamuwin anit mekwesiinuu e ihtaayekw. 
2PE.3.15	Aniyuu wehchi ekaa eshkw takushihk Utipeyihchikeu etituu wii taunam taanite eshkw chechii pimaachihuyich aweyuu, eukw uu wiishi kanawaapahtamuwaahkw aniyuu eshkw ekaa takushihk. Ekun wesh uyuu kaye wiya kaa ishi aayimuutahk chiichishaanuu Paul anit kaa masinahamaataakw taan kaa ishi miikut kaye wiya Chishemanituu kachehtaaweyihtamuwiniyuu. 
2PE.3.16	Ekun wesh e ishi aayimuutahk kaye wiya misiwe anit kaa mamasinahamaachet. Ihtakuniyuuh kiipaa e wii aayimihtaakuniyikwaau pasch chekwaayuu taan e ishi aayimuutahk. Eukunh maak uyuuh chekwaayuuh nitamukw waa ishi itweshtamuwaatahkwaau anichii ekaa kaa nisituhtahkwaau Chishemanituu utayimuwiniyuu kaye anichii ekaa kaa suuhchikaapuutwaau. Ekun kaye e ihtuutahkwaau nanaahkuu taan e ishi aayimuuteyich Chishemanituu utayimuwinihch. Wiyawaau maak niyaanitam ati wanaachihiisuuch uyuu e ihtitwaau. 
2PE.3.17	Chiyawaau maak wii niichishaanitikw shaash chichischeyihtenaawaau misiwe uu. Yaakwaamiikw maak ekaa chechii wanihtahiitutaakuch anichii ekaa kaa ayaapateyihtahkwaau taan e ishi wiishuwaanuyich. Wesh chiishpin uu ispayihche chika wanihtahiikunaawaau taanite an e ihtaayekw mekwaach, an e chii cheshtinaateyihtaakuhtaakanuuhch taanite naapuuyekw. 
2PE.3.18	Suuhk etituu wii ishi nihtaauchikw ushaweyihchichewinihch chitipeyihchikeminuu kaye chipimaachihiiweminuu Jesus Christ, kaye suuhk etituu wii chischeyimaahkw chipimaatisiiwiniwaahch. Wiya maak katawii chisteyihtaakuhaakanuu anuhchiish kaye kaachiche. Amen.
1JN.1.1	Chimasinahamaatinaan e aayimuumachiht an shaash kaa ihtaat eshkw ekaa mitun chekwaayuu uhchi ihtakuniyich. Nichii pehtawaanaan, muhch nichii waapamaanaan, kaye nichii taahtinaanaan. Chitaayimuutamaatinaan an kaa miiwet pimaatisiiwiniyuu aniyuu uhchi taan kaa ishi waawiihtahk. 
1JN.1.2	Muush Uhtaawiimaauh e ihtaayich chii ihtaau. Chii nuukuhtaakanuuyuu upimaatisiiwin. Nichii waapahtamuwaanaan. Ekw maak tepaatutamuwachiht, e aayimuutamaataahch kaachiche pimaatisiiwin. 
1JN.1.3	An kaa waapamachiht kaye kaa pehtawachiht e ayimit chiwii aayimuutamaatinaan kaye chiyawaau chechii chischeyimekw mwehch niyaan e ishi chischeyimachiht. Ekw maak chechii ishi wiichewiyaahch e ishi wiichewachiht Uhtaawiimaau ekw maak Ukusisa Jesus Christ. 
1JN.1.4	Eukw uu wehchi masinahamaataahch chechii saakaschineshkaakuyihkw muuchicheyihtamuwin.
1JN.1.5	Chiwii wiihtamaatinaan taan kaa ishi wiihtamaakuyaahch Jesus. Chii iteu, Chishemanituu eukw waashtewin, namui mitun piihchishkaakuu wanitipiskusiiwiniyuu. 
1JN.1.6	Chiishpin itweyihkwe Chishemanituu e wiicheuhkw, wanitipiskusiiwinihch maak e ishi pimaatisiihkw, chinanatayinaanuu kaye namui taapwewinihch chit ishi pimaatisiinaanuu. 
1JN.1.7	Chiishpin waashtewinihch ishi pimaatisiihkwe mwehch wiya waashtewinihch e ishi ihtaat, taapwe chika miyu wiicheutunaanuu, kaye Jesus, Chishemanituu Ukusisa, umihkw chipayehchihiikuwaanaanuu misiwe machihtwaawinihch uhchi. 
1JN.1.8	Chiishpin itweyihkwe ekaa nihtaa machituutamukw, chiwiyeshimitisunaanuu, kaye namui chichischeyihtenaanuu taapwewin. 
1JN.1.9	Chiishpin maak kuiskw wiihtamuuhkwe Chishemanituu e chii machituutamuhkw, taapweucheyihtaakusuu che ihtuutahk aniyuu kaa itwet che ihtuutahk. Kaye cheshtinaash kuiskw kata ihtuu, Chika wepeyihtamaakunuu chimachihtwaawinuuh kaye chika payehchihiikunuu taan e ishi ekaa kuiskutaatisiyuuhkw. 
1JN.1.10	Chiishpin itweyihkwe ekaa machituutamuhkw muyaam e nanatayit chitishinaakuhaanuu Chishemanituu kaye namui chipiihchishkaakuwaanaanuu utayimuwin.
1JN.2.1	Chimasinahamaatinaawaau nitawaashiimitikw ekaa chechii machituutamekw. E ihtaakwe maak awen e chii machituutahk Jesus Christ kaa kuiskutaatisiit eukw uu e ayimishtamaatahkw Kuuhtaawiinuuh e ihtaayich. 
1JN.2.2	Christ chichii nipistamaakunuu chechii uhchi wepeyihtamaakuyihkw chimachihtwaawinuuh. Namui maak mikw chiyaanuu chimachihtwaawinuuh chika chii wepeyihtamaakunaanuu kaye misiwe awen utah aschiihch kaa ihtaat kata chii wepeyihtamuwaakanuu umachihtwaawinh.
1JN.2.3	Ihtuutamuhkwe e itashumitahkw Chishemanituu ekut che uhchi nuukuhch taapwe e chischeyimahkw. 
1JN.2.4	E itwet awen nichischeyimaau Chishemanituu ekaa maak ihtuutahke e itashumikut, nanatayuu, namui piihchishkaakuu taapwewiniyuu. 
1JN.2.5	Ekw maak awen e nanihiihtawaat taan e itashumikut Chishemanituuh nuukuhtaau taapwe tekash e saachihaat. Uu ihtiihkwe chika chischeyihtaakusinaanuu taapwe e wiicheuhkw Chishemanituu. 
1JN.2.6	An awen kaa itwet e wiichewaat Chishemanituuh mwehch Jesus Christ taan kaa ishi pimuhteyich chipaa ishi pimuhteu.
1JN.2.7	Niichishaanitikw, namui uskaau uu itishawewin kaa aayimuutamaatakuch uu kaa masinahamaatakuch. Shaash weskach uu itishawewin. Eukw uu itishawewin niishtam kaa ayaayekw kaye eukuu muush kaa pechi aayimuutamaakuyekw. 
1JN.2.8	Mikw maak yaapach e uskaach iteyihtaakun uu kaa ishi aayimuutamaatakuch. Christ chii nuukuhtaau e taapwemakaniyich. Kaye chiyawaau maak chinuukuhtaanaawaau e taapwemakahch. Wanitipiskusiiwin miyaaupayuu, ekw an chihchiwe waashtewin shaash chihkaashteu. 
1JN.2.9	Awen e itwet waashtewinihch e ishi pimaatisiit, e uhkaataat maak wiichishaan eshkw wanitipiskusiiwinihch ihtaau. 
1JN.2.10	An awen taapwe kaa saachihaat wiichishaan eukw muush waashtewinihch e ihtaat. Namui ihtakuniyuu chekwaayuu anit e ihtaat chechii pahchishimuweyich. 
1JN.2.11	Ekw an awen kaa uhkaataat wiichishaan, wanitipiskusiiwinihch ihtaau. ekute pepaamuhtet ekaa chischeyihtahk taanite e ituhtet wesh ihtuutaakuu aniyuu wanitipiskusiiwiniyuu ekaa chechii waapahtahk.
1JN.2.12	Chimasinahamaatinaawaau, apishtawaashitikw, chimachihtwaawinawaau e chii wepeyihtamaakuyekw wiya Jesus Christ uhchi. 
1JN.2.13	Chimasinahamaatinaawaau uhtaawiimaautikw e chischeyimekw an shaash e chii ihtaat aat eshkw ekaa mitun chekwaayuu uhchi ushihtaakanuyich. Chimasinahamaatinaawaau, uschiniichiitikw, e chii tepahekw machimanituu. Chimasinahamaatinaawaau, awaashitikw, wesh chichischeyimaawaau Chishemanituu uhtaawiimaau. 
1JN.2.14	Chichii masinahamaatinaawaau, Uhtaawiimaautikw, e chischeyimekw an shaash e chii ihtaat aat eshkw ekaa mitun chekwaayuu uhchi ushihtaakanuyich. Chimasinahamaatinaawaau uschiniichiitikw wesh chisuuhchikaapuunaawaau, Chishemanituu utayimuwin e piihchishkaakuyekw, kaye maak e chii ashpashihekw machimanituu.
1JN.2.15	Ekaawii saachihtaakw aschii kaye taan e ishi ihtakuhch utah aschiihch, wesh awen kaa saachihtaat aschiiyuu namui piihchishkaakuweu Uhtaawiimaau usaachihiiwewiniyuu. 
1JN.2.16	Misiwe taan e itaatisiinaanuuhch utah aschiihch, e machi mushtenaapahtahk awen chekwaayuu, e ishi machi mushteneyihtahk, kaye aniyuu e maamihchisiit taan e ishi pimaatisiit, namui Chishemanituu e ihtaat uhchipayuu uu itaatisiiwin, utah aschiihch uhchiimakan. 
1JN.2.17	Misiwe e itaatisiinaanuuhch utah aschiihch kaye e ishi ihtakuhch nanaahkuu machi mushteneyihtamuwin chika iskwaapayuu. Mikw maak an awen kaa ihtuutamuwaat Chishemanituu utiteyihtamuwiniyuu kaachiche chika pimaatisiyuu.
1JN.2.18	Awaashitikw, eukw uyuuh maahchishtai e chiishikaakwaauh. Chichii wiihtamaakunaawaau che takushihk an awen kaa suuhcheyimututawaat Christ. Shaash maak mihchetu awen Christ kaa wii suuhcheyimututawaat chii takushinuu. Ekut maak wehchi chischeyihtamuhkw eukw uyuuh e maahchishtai chiishikaakwaauh. 
1JN.2.19	Uchii maak awenichii namui chihchiwe chuuhchi wiicheukunuuch eukw maak uyuu wehchii nakatitahkwaau. Wesh taapwe chii wiicheutahkwaau eshkw chipaa wiicheukunuuch. Aniyuu maak kaa nakatitahkwaau ekut kaa uhchi miyu chischeyihtaakuniyich ekaa chihchiwe uhchi wiicheutahkwaau. 
1JN.2.20	Christ kaa payehchisiit, chichii tuumiskunikunuu Payehchi Ahchaahkwa, ekw maak misiwe chiyawaau nesituhtamekw. 
1JN.2.21	Namui wii e iteyimitakuch ekaa chischeyihtamekw taapwewin wehch masinahamaatakuch. E chischeyihtamekw taapwewin kaye maak e chischeyihtamekw ekaa ihtakuhch nanatayuwin anite taapwewinihch ekun wehchi masinahamaatakuch. 
1JN.2.22	Awen maak an kaa nanatait. Eukw kiipaa an kaa aanuwehtahk Jesus e aawiyich Christ. Eukuu kaa suuhcheyimututawaat Christ, taapishkun Uhtaawiimaau ekw maak Ukusisimaau kaa aataweyimaat. 
1JN.2.23	Wesh awen kaa aatuweyimaat Ukusiisimaau aatuweyimeu kaye Uhtaawimaau. Ekw maak an awen kaa itwet e taapweyimaat Ukusisimaau taapweyimeu kaye Uhtaawiimaauh. 
1JN.2.24	Yaakwaamiikw maak muush chechii kanuweyihtamekw an niishtam kaa ishi pehtamekw uskach kaa taapweyimekw Jesus. Muush kanuweyihtamekwe uu niishtam kaa ishi pehtamekw muush chika wiichewaawaau Ukusisimaau kaye Uhtaawiimaau. 
1JN.2.25	Eukw maak uyuu kaa itwet Christ, cheshtinaash che miitahkw kaachiche pimaatisiiwiniyuu.
1JN.2.26	Chimasinahamaatinaawaau e aayimuutamaatakuch anichii kaa wii wiyeshimitaakuch. 
1JN.2.27	Mikw maak Christ chichii tuumiskunikunuu Utahchaahkwa. E ayaaumekw maak uyuu Utahchaahkwa namui chinitaweyimaawaau kutak awen chechii chiskutamaataakw. Wesh uyuuh Christ Utahchaahkwa eukw che chiskutamaataakw misiwe chekwaayuu, muush maak taapwemakaniyuu aniyuu e ishi chiskutamaachet, namui nanatayimakaniyuu. Nanihiihtuwaahkw taan e ishi chiskutamaataakw Ahchaahkw kaye wiichewaahk Christ.
1JN.2.28	Awaashitikw, muush wiichewaahkw Jesus. Ekw maak che cheshtinaateyimuyekw pechi nuukusite kaye namui chika uhchi pimaameyimunaawaau takushihke. 
1JN.2.29	Chichischeyihtenaawaau Christ e kuiskutaatisiit, kaye maak chipaa chischeyihtenaawaau an awen kaa kuiskutaatisiit e utawaashiimitutaakut Chishemanituu.
1JN.3.1	Kanawaapahtamukw maa e ishpish saachihiitahkw Chishemanituu e miitahkw Chishemanituu utawaashiim chechii ishinihkaatakuuhkw. Taapwe maak kuutawaashiimitutaakunuu. Anichii ekaa kaa taapweyimaatwaau Chishemanituu namui chichischeyimikunuuch awenich chiyaanuu wesh taapaa chischeyimeuch Chishemanituu. 
1JN.3.2	Niichishaanitikw kaa saachihiitakuch, kuutawaashiimitutaakunuu Chishemanituu anuhchiish, mikw maak eshkw namui nuukun taan che iteyihtaakusiihkw, mikw chichischeyihtenaanuu iskutak takushihke mwehch wiya kaa iteyihtaakusit ekun che iteyihtaakusiihkw. Wesh chika waapamaanuu taan nihaau e iteyihtaakusit. 
1JN.3.3	Misiwe maak awen uyeyuu kaa ishi aspeyimut nanaakataweyimisuu chechii payehchisiit mwehch Christ e ishi payehtisiyich.
1JN.3.4	Misiwe awen kaa machituutahk, piikunamuweu Chishemanituuh uwiishuwewiniyuu. Wesh e machituutaakanuuhch piikunikanuu wiishuwewin. 
1JN.3.5	Chichischeyihtenaawaau Christ e chii pechi takushihk chechii iichenamuwaat aweyuu umachihtwaawiniyuuh kaye ekaa wiiskaat uhchi machituutahk wiya. 
1JN.3.6	An awen muush kaa wiichewaat Christ namui machituutam. An awen kaa machituutahk namui uhchi waapameu Jesus kaye namui uhchi chischeyimeu. 
1JN.3.7	Nitawaashiimitikw, ekaawii pachishtinaahkw awen chechii wiyeshimitaakw. An awen kuiskw kaa ihtit kuiskutaatisiyuu muyaam Christ e ishi kuiskutaatisiyich. 
1JN.3.8	An awen kaa machipimaatisiit machimanituu kaa iteyihtaakusiyich iteyihtaakusuu. Wesh machimanituu muush chii pechi machituutam. Chishemanituu maak Ukusisa chii pechi takushiniyuu utah aschiihch chechii wanaachihtaawaayich misiwe utaapatisuwiniyuu machimanituu. 
1JN.3.9	An awen Chishemanituu kaa pimaachihiikut puuniyuu e machituutahk. Wesh Chishemanituu ihtuutaakuu chechii iteyihtaakusit Chishemanituu e iteyihtaakusiyich. Namui maak chii machituutam Chishemanituuh e chii pimaachihiikut. 
1JN.3.10	Awen ekaa kaa kuiskutaatisiit maak ekaa saachihaat wiichishaan, namui utawaashiimitutaakuu Chishemanituuh. Ekut wehchi chischeyimaakanuut awen aweyuu wetawaashiimitutaakut, Chishemanituu maak machimanituu.
1JN.3.11	Uskach kaa waawiihtamaakuyekw miywaachimuwin eukw uu kaa ishi wiihtamaakuyekw, chechii saachihiituyihkw. 
1JN.3.12	Namui chipaa uhchi naspituwaanuu Cain. Machimanituuh chii tipeyimikuu aniyuu kaa nipahaat wiichishaan. Chekwaayuu maak wehchii nipahaat. Chii maayaataniyuu aniyuu taan kaa ihtit wiya, chii kuiskunaakuniyuu maak wii aniyuu taan kaa ihtiyich wiichishaan. 
1JN.3.13	Eukw maak uu uhchi, niichishaanitikw, ekaawii chika uhchi miskaateyihtenaawaau e uhkaatitaakuch anichii awenichii ekaa kaa taapweyimaatwaau Jesus. 
1JN.3.14	E saachihiihkwaau chiichishaanuuch ekut wehchi chischeyihtamukw nipuwinihch e chii uhchi aashuuhtahiikuyihkw pimaatisiiwinihch chechii ishi ihtaayihkw. Awen ekaa kaa saachihaat wiichishaan eshkw tipeyimikuu nipuwiniyuu. 
1JN.3.15	Awen kaa uhkaataat wiichishaan kaa nipahiiwet ishinaakusuu. Chichischeyihtenaanuu maak unipahiiweu ekaa e ayaat kaachiche pimaatisiiwiniyuu. 
1JN.3.16	Christ tekash kaa pachishteyimut chechii nipistamaatahkw ekut kaa uhchi chischeyihtamihiitahkw saachihiiwewiniyuu. Ekw maak kaye chiyaanuu netuweyihtaakusiihkw chechii pachishteyimitisuyihkw chiichishaanuuch chechii wiichihiihkwaau. 
1JN.3.17	Waapamaate awen e nuuhtepayiyich aweyuuh chekwaayuu, ekaa maak nuuhtepayit wiya chekwaayuu, ekaa maak chistimaacheyimaate, taanite chechii uhchi itwet e piihchishkaakut Chishemanituu usaachihiiwewiniyuu. 
1JN.3.18	Nitawaashiimitikw, namui mikw chipaa uhchi itwenaanuu e saachihiiweyihkw. Mikw taan e ihtiihkw ekut chipaa nuukun taapwe e saachihiiweyihkw.
1JN.3.19	Wesh taapwe saachihiiweyihkwe ekut che uhchi chischeyihtamuhkw Chishemanituu e tipeyimitahkw wiya e ihtaat wehchipayiyich taapwewiniyuu. Ekut kaye wehchi chiyaameyihtamuhkw chitehiinaahch e ayimihiihkw Chishemanituu aat e chischeyihtamukw e wanituutamuhkw maanh. 
1JN.3.20	Wesh chitehiinuu wiihtamaakuyihkwe e machituutamuhkw Chika chiyaameyihtenaanuu wesh chichischeyimaanuu Chishemanituu wiya uste e chischeyimitahk kaye maak misiwe chekwaayuu e chischeyihtahk. 
1JN.3.21	Niichishaanitikw kaa saachihiitakuch chiyaameyihtamuhkwe chitehiinaahch namui chika uhchi sechisinaanuu chechii naatahkw Chishemanituu. 
1JN.3.22	Chika miikunuu chekwaayuu e ishi nitaweyihtamuuhkw, e ihtuutamuhkw taan e itashumitahkw kaye e ihtuutamuhkw aniyuu chekwaayuuh neheyihtamihiikut. 
1JN.3.23	Maauyuu maak e itashumitahkw chechii ihtuuhkw, chechii taapweyimuumuhkw Ukusisa Jesus Christ kaye maak chechii saachihiituuhkw mwehch Christ kaa itashumitahkw chechii ishi saachihiiweuhkw. 
1JN.3.24	Misiwe anichii kaa ihtuutamuwaatwaau taan e itashumikutwaau Chishemanituuh muush wiicheweuch Chishemanituuh kaye wiyawaau maak muush wiicheukuuch. Aniyuuh maak Utahchaahkw kaa miitakw ekut wehchi chischeyihtamuhkw e wiicheutahkw Chishemanituu.
1JN.4.1	Niichishaanitikw kaa saachihiitakuch ekaawii misiwe awen Chishemanituuh kaa aayimuutamaataakw mikw chika uhchi ishi taapwehtawaawaau. Yaakwaau nituu chischeyimaahkuch ati chechii uhchi chischeyihtamekw taapwe Chishemanituu e ihtaayich wehchipayikwe taan e ishi chiskutamaachetwaau. Wesh mihchetuuch mishihte utah aschiihch anichii machi uchischiwehiichesuuch. 
1JN.4.2	Mwaaute chechii uhchi chischeyimahkw awen Chishemanituuh Utahchaahkuyuu e aapachihiikuukwe. Awen mushe kaa wiihtahk Jesus Christ e chii takushiniyich utah aschiihch muhch naapeu kaa iteyihtaakusiyich e chii iteyihtaakusiyich, eukw uu Chishemanituu Utahchaahkuyuu e aapachihiikut. 
1JN.4.3	Ekw an awen kaa itwet ekaa taapweyimaat Jesus namui Chishemanituuh Utahchaahkuyuuh aapachihiikuu. Piihchishkaakuu aniyuu Ahchaahkwa kaa suuhcheyimututawaat Christ. Chichii pehtenaawaau che ihtakuhch uu e iteyihtaakusinaanuuhch. Shaash maak ihtakun utah aschiihch uu e iteyihtaakusinaanuuhch.
1JN.4.4	Nitawaashiimitikw, Chishemanituu chichii pimaachihiikuwaau. Namui maak kuuhchii shaakuuchihiikuwaauch anichii ekaa kuiskw kaa ishi chiskutamaachetwaau chechii taapwehtawekuch. Wesh uste suuhcheyihtaakusuu an kaa piihchishkaataakw ishpishaat aniyuuh anichii aschiihch kaa ishi pimaatisiitwaau kaa piihchishkaakutwaau. 
1JN.4.5	Anichii nitamukw kaa ishi chiskutamaachetwaau utah aschiihch uhchiyuuch. Ekun maak wehchi ishi ayimitwaau e ishi ayimiyich aniyuuh aweyuuh ekaa kaa chischeyimaayich Chishemanituuh, ekw maak naashch yaapatihtaakutwaau aniyuuh aweyuuh utah aschiihch kaa ihtaayich. 
1JN.4.6	Chiyaanuu wii Chishemanituu chichii pimaachihiikunuu. An awen kaa chischeyimaat e iteyihtaakusiyich Chishemanituuh chinituhtaakunuu taan e iteuhkw. Ekw an awen ekaa kaa chischeyimaat Chishemanituu namui chinituhtaakunuu. Ekut wehchi chischeyimahkw taapwewin Ahchaahkw kaye maak kaa wiyeshimuwet ahchaahkw.
1JN.4.7	Niichishaanitikw kaa saachihiitakuch saachihiitutaau. Wesh Chishemanituu chitihtuutaakunuu chechii saachihiiweuhkw. An awen kaa saachihiiwet chii pimaachihiikuu Chishemanituuh kaye maak chischeyimeu Chishemanituuh. 
1JN.4.8	An awen ekaa kaa saachihiiwet namui chischeyimeu Chishemanituu wesh Chishemanituu eukw saachihiiwewin. 
1JN.4.9	Ekut kaa nuukuhtwaatahkw Chishemanituu taan e ishi saachihiitahkw kaa pechi itishahwaat kaa peyakushiyich Ukusisa utah aschiihch chechii uhchi ayaauhkw kaachiche pimaatisiiwiniyuu. 
1JN.4.10	Mwaau maak chihchiwe saachihiiwewin. Namayeu wii chiyaanuu e chii saachihiihkw Chishemanituu maak wiya e chii saachihiitahkw kaa pechi itishahuumaatahkw Ukusisa ati chechii uhchi wepeyihtamaatahkw chimachihtwaawinuu.
1JN.4.11	Niichishaanitikw kaa saachihiitakuch uyeyuu e chii ishi saachihiitahkw Chishemanituu eukw uu chipaa ishi saachihiitunaanuu kaye chiyaanuu. 
1JN.4.12	Namui wiiskaat uhchi waapameu awen Chishemanituu, mikw maak chiishpin saachihiituyihkwe chiwiicheukunuu Chishemanituu kaye chisaachihiiwenaanuu e ishi nituweyimitahkw chechii ishi saachihiiweuhkw.
1JN.4.13	Chichischeyihtenaanuu e wiicheuhkw Chishemanituu kaye wiya maak e wiicheutahkw aniyuu uhchi e chii miitahkw Utahchaahkwa. 
1JN.4.14	Nichii waapahtamuwaanaan Chishemanituu kaa pechi itishahwaat Ukusisa chechii pimaachihaayich aweyuuh utah aschiihch kaye eukw uyuu e ishi wiihtamuchihtwaau awenichii. 
1JN.4.15	An awen mushe kaa wiihtahk e taapwehtahk Jesus eukun aniyuuh Chishemanituuh Ukusiyuuh, Chishemanituuh wiicheukuu an awen. Kaye wiya maak wiicheweu Chishemanituu. 
1JN.4.16	Ekw maak chescheyihtamuhkw kaye chitaapwehtenaanuu taapwe e saachihiitahkw Chishemanituu.
1JN.4.16	Chishemanituu eukw saachihiiwewin. An awen muush kaa saachihiiwet Chishemanituuh wiicheweu kaye wiya maak wiicheukuu Chishemanituuh. 
1JN.4.17	Ekw maak saachihiiweyihkwe taan e ishi nituweyimitahkw Chishemanituu chechii ishi saachihiiweuhkw chika chiyaameyihtenaanuu chitehiinaahch wiyaaskunitahkwe Christ. Taapwe ekun che ishinaakuhch wesh mwehch e iteyihtaakusit Christ ekun e iteyihtaakusiihkw utah aschiihch. 
1JN.4.18	Ati e ihtakuhch saachihiiwewin namui chii ihtakun sechisuwin. Awen tekash kaa saachihiiwet taan e ishi nitaweyimikut Chishemanituu namui mitun sechisuu. Wesh awen kaa chischeyihtahk che waweshihaakanuut eukun an siyechisit. Namui tekash chii saachihiiweu taan aniyuuh e ishi nituweyihtaakusit chechii ishi saachihiiwet.
1JN.4.19	Wiya niishtam chichii saachihiikunuu Chishemanituu. Ekun maak wehchi saachihiiweyihkw. 
1JN.4.20	Chiishpin itwete awen, nisaachihaau Chishemanituu, ekaa maak saachihaat wiichishaan, nanatayuu. Wesh chiishpin ekaa siyaachihaakwe awen wiichishaanh taan aniyuuh wiyaapamaat taanite chechii uhchi saachihaat Chishemanituuh ekaa kaa waapamaat. 
1JN.4.21	Eukw uyuu kaa itashumitahkw Chishemanituu, “Awen e saachihaat Chishemanituuh kaye wiichishaan chipaa saachiheu.”
1JN.5.1	Misiwe awen kaa taapwehtahk Jesus e aawiyich Christ Chishemanituuh utawaashiimitutaakuu. E saachihiihkw maak uhtaawiimaau kaye aniyuuh utawaashiimh chisaachihaanuyuuh. 
1JN.5.2	Ekut wehchi chischeyihtamuhkw e saachihiimuhkw Chishemanituu utawaashiim e saachihiihkw Chishemanituu kaye e ihtuutamuhkw e itashumitahkw. 
1JN.5.3	E ihtuutamuhkw misiwe e itashumitahkw Chishemanituu ekut wehchi nuukuhch e saachihiihkw. Namui maak aayimaniyuu chechii ihtuutamuhkw aniyuu e itashumitahkw. 
1JN.5.4	Wesh an awen kaa pimaachihiikut Chishemanituuh namui chii shaakuuchihiikuu machihtwaawiniyuu utah aschiihch. Chitaapwehtamuwinuu eukw waachihiikuyihkw chechii shaakuuchihtaayihkw machihtwaawin utah aschiihch. 
1JN.5.5	Anichii kaa taapwehtahkwaau Jesus e aawiyich Chishemanituu Ukusisa eukunich siyaakuuchihtaatwaau machihtwaawiniyuu utah aschiihch.
1JN.5.6	Wiya Jesus Christ chii takushinuu Chishemanituu e chii itashumikut chechii siikahaahtuwaakanuut nipiihch, kaye chechii wanihtaat umihkw aashiteyaahtikuhch kaa chiistaaskuhwaakanuut. Namui uhchi takushinuu mikw chechii siikahaahtuwaakanuut nipiihch maak eyuu chechii wanitaat umihkw. 
1JN.5.7	Kaa payehchisiit Ahchaahkw maak eukw tepaatutahk uyuu. Taapweu maak uu Ahchaahkw. 
1JN.5.8	Nishtuyich chuuhchi wiihtamaakunaanuu chechii uhchi chischeyihtamuhkw Jesus e aaut Chishemanituu Ukusisa. Ahchaahkw chiwiihtamaakunuu, ekw maak nipiih ekw maak umihkw. Misiwe uyuuh peyakunihch ishi wiihtamaachemakanh taapwe Jesus e aaut Chishemanituu Ukusisa. 
1JN.5.9	Chitaapwehtenaanuu maan taan e itaachimushtaatahkw awen utah aschiihch. Uste maak iteyihtaakuniyuu chechii taapwehtamuhkw taan e itaachimut Chishemanituu wesh wiya uyuu utipaachimuwin. Eukw maak uyeyuu kaa itaachimaat Ukusisa. 
1JN.5.10	Awen taapwe e taapweyimaat Chishemanituu Ukusiyuu utinam kaye mamechiminam uyuu tipaachimuwiniyuu. Awen maak ekaa kaa taapwehtawaat taan e itaachimuyich Chishemanituuh itweu e nanatayich, wesh namui taapwehtam taan kaa itaachimaayich Chishemanituu aniyuuh Ukusiyuu. 
1JN.5.11	Mwaauyuu maak e itaachimaat Chishemanituu Ukusisa, Chishemanituu chichii miikunuu kaachiche pimaatisiiwiniyuu, an maak kaachiche pimaatisiiwin anite Ukusisa e ihtaayich uhchipayuu. 
1JN.5.12	An awen kaa ayaawaat Ukusiisimaau ayaau pimaatisiiwiniyuu. Ekw an awen ekaa kaa ayaawaat Chishemanituu Ukusiyuu namui ayaau pimaatisiiwiniyuu.
1JN.5.13	Chimasinahaamaatinaawaau chiyawaau kaa taapweyimekw Chishemanituu Ukusisa chechii chischeyihtamekw e ayaayekw kaachiche pimaatisiiwin. 
1JN.5.14	Mwaau e ishi cheshtinaateyimuyihkw e ayimihiihkw Chishemanituu. Chiishpin chischeyihtamuhkwe kaye ihtuutamuhkwe utiteyihtamuwin chika ihtuutam taan e ishi nitutamuuhkw chechii ihtuutahk. 
1JN.5.15	Chiishpin maak chischeyihtamuhke e pehtaatahkw Chishemanituu mikw taan e ishi nitutamuuhk chekwaayuu, chichischeyihtenaanuu kaye e ayaauhkw aniyuu e ishi nitutamuuhkw. 
1JN.5.16	Awen waapamaate wiichishaan e machituutamiyich ekaa maak nipuwinihch ituhtahiikuyich aniyuu kaa ishi machituutamiyich, chipaa ayimiheshtamuweu, ekw maak che miikuyich Chishemanituuh pimaatisiiwiniyuu. Eukun che ispayiyich aniyuuh ekaa nipuwinihch kaa ituhtahiikuyich aniyuu kaa ishi wanituutamiyich. Mikw maak ihtakun machihtwaawin che ituhtahiikut awen nipuwinihch. Uyuu maak ishi machituutahke awen, ekush ekaa ayimiheshtamuu. 
1JN.5.17	Misiwe wanituutamuwin, machihtwaawin an, mikw maak ihtakun machihtwaawin ekaa nipuwinihch ituhtahiiwech.
1JN.5.18	Chichischeyimaanuu awen e chii pimaachihiikut Chishemanituuh namui chipaa uhchi machituutam. Wesh Chishemanituu Ukusiyuu kanuweyimikuu, namui maak wiyesh chii ihtuutaakuu machimanituuh.
1JN.5.19	Chichischeyihtenaanuu Chishemanituu e utawaashiimituutaatahkw. Misiwe anichii utah aschiihch kaa ihtaatwaau tipeyimikuuch machimanituu.
1JN.5.20	Chichischeyihtenaanuu Chishemanituu Ukusisa e chii pechi takushiniyich utah aschiihch, chechii chiskutamaatahkw chechii chischeyimahkw aniyuu chihchiwe Chishemanituwiyich. Chiwiichewaanuu an taapwe Cheshemanituut e wiicheumahk Ukusisa Jesus Christ. Eukw uu taapwe Cheshemanituut, an kaa miiwet kaachiche pimaatisiiwiniyuu.
1JN.5.21	Awaashitikw, yaakwaamiikw ekaa chechii nuuchiishtuwekuch manituuhkaanich.
2JN.1.1	Niya peyakw kaa niikaanishkuwaat umaamuuayimihaauh chimasinahamaatin chiya kaa wiyaapamikuyin uchimaashkweu kaye maak Chitawaashiimach nimasinahamuwaauch. Eukw chiyawaau taapwe kaa saachihiitakuch. Namui maak mikw niya chisaachihiitinaawaau. Misiwe kaye anichii kaa chischeyihtahkwaau taapwewiniyuu chisaachihiikuwaauch. 
2JN.1.2	Wesh chikanuweyihtenaanuu kaye chinanihiihtenaanuu taapwewin chitehiinaahch kaye maak ekut muush che ihtakuhch kaachiche. 
2JN.1.3	Chishemanituu Uhtaawiimaau ekw maak Jesus Christ aniyuuh Uhtaawiimaau Ukusisa chika chishewaatutaakunuuch, chika chistimaacheyimikunuuch kaye chika miikunuuch chiyaameyihtamuwiniyuu. Taapwe ekun che ishi ayaayihkw e chischeyihtamuhkw taapwewin kaye saachihiiwewin.
2JN.1.4	Naashch taapwe nichii muuchicheyihten iskutak chescheyihtamaan pasch chitawaashiimach taapwewinihch e ishi pimaatisiitwaau mwehch aniyuu kaa itashumitahkw Uhtaawiimaau chechii ishi pimaatisiyuuhkw. 
2JN.1.5	Anuhchiish maak chinitutamaatin chiya uchimaashkweu chechii saachihiituyihkw. Namui chimasinahamaatinaawaau e wiihtamaatakuch e uskaach kacheskwewin, muush chichii itikunaanuu chechii saachihiituyihkw iskunaak kaa pehtamuhkw miywaachimuwin. 
2JN.1.6	Mwaau maak saachihiiwewin, chechii ihtuutamuhkw taan e itashumitahkw Chishemanituu. Eukw maak uu itashuwewin kaa miikuyihkw maauch niishtam kaa pehtamuhkw miywaachimuwin, chechii ishi pimaatisiihkw taan e ishi pimaatisiitwaau anichii kaa saachihaatwaau Chishemanituuh kaye wiichishaanuwaauh.
2JN.1.7	Mihchetu kaa wiyeshihiiwetwaau shaash papaamaachimuuch utah aschiihch e aanuwehtahkwaau taapwe e chii takushiniyich Jesus muhch naapeu e chii iteyihtaakusiyich. Uyuu maak e iteyihtaakusit awen eukw uu kaa suuhcheyimututawaat Christ kaye muush kaa wiyeshihiiwet. 
2JN.1.8	Yaakwaamiikw maak ekaa chechii wanihtaayekw an tipahamaakusiiwin kaa aapatisiihkahtamekw chechii ayaayekw, taapwe chechii miskamekw misiwe taan e ishi ayeskuushtamaataakw Chishemanituu.
2JN.1.9	An awen ayiwaak kaa ishi chiskutamaachet taan e ishi Chiskutamaacheyich Christ kaye ekaa kaa nanihiihtuwaat taan kaa ishi chiskutamaacheyich namui ayaaweu Chishemanituuh. Ekw an awen muush yaakwaau kaa naanaakachihtaat taan e ishi Chiskutamaacheyich Christ taapishkun Uhtaawiimaau ekw maak Ukusisimaau wiicheweu. 
2JN.1.10	Nituwaapamiske maak awen ekaa chiskutamaachet taan e ishi Chiskutamaacheyich Christ ekaawii piihtakahii chiichihch. Ekaawii mechim chika uhchi waachiyemaau. 
2JN.1.11	Wesh an awen kaa waachiyemaat aniyuuh nitamukw kaa ishi chiskutamaacheyich wiichiheu e machituutamiyich.
2JN.1.12	Aat eshkw mistahii e ihtakuhch taan waa ititakuch, namui niwii masinahen taan waa itweyaan. Teyakuch nipukuseyihten chechii nituu chiyuutamitakuch wechiihch chechii ayimihiituyihkw ekw maak taapwe che miyeyihtamuhk.
2JN.1.13	Utawaashiimh an chiichishaaniskwemuwaau Chishemanituuh kaa wiyaapamikut chiwaachiyemikuwaauch.
3JN.1.1	Niya John peyakw kaa niikaanishkuwaat umaamuuayimihaau chimasinahamaatin chiya niwiichewaakan Gaius, naashch kaa saachihiitaan. 
3JN.1.2	Chiya niwiichewaakan kaa saachihiitaan, chitayimiheshtamaatin misiwe chechii ishi miyupayin kaye chechii miyu pimaatisiyin. Chichischeyimitin e miyupayin chitahchaahkuhch. 
3JN.1.3	Naashch taapwe nichii miyeyihten tahtwaau kaa takushihkwaau pasch chiichishaanuuch e pechi tipaachimiskwaau taapwe e ishi pimaatisiyuut e ishi nituweyimisk Chishemanituu chechii ishi pimaatisiyut. Chichischeyimitin taapwe an e ishi pimaatisiyin. 
3JN.1.4	Namui ihtakun chekwaan uste chechii miyeyihtamihiikuyaan e ihtuutaakuyaan e pehtamaan nitawaashiimach taapwe e pimaatisiitwaau taan e ishi nituweyimikutwaau Chishemanituuh chechii ishi pimaatisiitwaau.
3JN.1.5	Chiya naashch kaa saachihiitaan, nuukun taan e ishi taapwehtaman nanaahkuu maan e ishi waawiichihiitwaau chiichishaanuuch e takushihkwaau, etituu maak anichii awenichii yaakw e waapamatwaau. 
3JN.1.6	Chii aayimuutamuch uchii anite umaamuuayimihaau e ihtaayich taan kaa ishpish miyutuutuutwaau. Chika miyutuuten maak chechii miitwaau chekwaayuu taan che ishi nituweyihtahkwaau e papaamuhtataatwaau miywaachimuwiniyuu. Wesh ekun e ishi miywaach chechii ihtuutuuhkwaau anichii Chishemanituuh kaa atushkuwaatwaau. 
3JN.1.7	Wesh chistuhteuch Christ chechii atushkuwaatwaau. Namui uhchi nitaweyihtamuweuch aniyuuh ekaa kaa taapwehtamiitwaau chekwaayuu chechii ishi wiichihiikutwaau. 
3JN.1.8	Chiyaanuu kaa taapweyimahkw Christ chipaa wiichihaanuuch uchii naapeuch taan e ishi nituweyihtahkwaau chekwaayuu chechii uhchi wiichihiihkwaau e waawiihtamutwaau aweyuuh taapwewiniyuu.
3JN.1.9	Shaash nichii masinahamuwaauch anichii umaamuuayimihaauch, mikw maak an naapeu Diotrephes kaa ishinihkaasut eukw an naashch waa uchimaaut, namui aapatihtam taan e itweuch. 
3JN.1.10	Takushinuuche anite e ihtaawekw tekash nika waawiihtamuwaan taan nihaau e ihtit, nitamukw e itaachimikuyaahch. Namui maak mikw aniyuu ihtuu. Namui miyeyihtam chechii piihtakahaakanuyich aniyuuh chiichishaaninuuh kaa papaamuhtataayich miywaachimuwiniyuu. Chistahamuweu aniyuuh aweyuuh kaa piihtakahaayich uyuuh kaye iichetishahweu anit umaamuuayimihaauh e ihtaayich uhchi.
3JN.1.11	Niwiichewaakan kaa saachihiitaan ekaawii chischinuwaapahtah machaatisiiwin, kuiskutaatisiiwin eukw chischinuwaapahtah. An awen kaa kuiskutaatisiit Chishemanituu tipiweusiitutaakuu, ekw an awen kaa machaatisiit namui uhchi waapameu Chishemanituu.
3JN.1.12	An naapeu Demetrius kaa ishinihkaasut misiwe aweyuu miywaachimikuu. Nuukuniyuu taapwe taapwewinihch e ishi pimaatisiit. Kaye niya nimiywaachimaau. Chichischeyihtenaawaau maak e taapwemakahch taan e itweyaan.
3JN.1.13	Naashch taapwe mistahii ihtakun chechii wiihtamaatakuch, mikw maak namui niwii masinahen taan waa ishi aayimuutamaatakuch. 
3JN.1.14	Nipukuseyihten wiipach chechii waapamitakuch ekw maak uhchishkuu chechii ayimihiituyihkw.
3JN.1.15	Nitayimihaan chiyaameyihtamuwin chechii ayaayekw.
3JN.1.15	Misiwe chiwiichewaakanuwaauch chiwaachiyemikuwaauch. Wiihtamuwaahkuch misiwe paahpeyakw niwiichewaakanaanich anite e ihtaayekw kaa ihtaatwaau e waachiyemachihtwaau.
JUD.1.1	Jude niya, James wiichiinuu. Jesus Christ nitatushkuwaau. Nimasinahamuwaauch anichii kaa tepwaatikutwaau kaye naashch kaa saachihiikutwaau Chishemanituu Uhtaawiimaauh. Miyu kanuweyimikuuch Jesus Christ uchii. 
JUD.1.2	Kamaa weyuuch chishewaatutaataakw Chishemanituu. Kamaa kaye weyuuch miitaakw chiyaameyihtamuwiniyuu kaye saachihiiwewiniyuu.
JUD.1.3	Niwiichewaakanitikw kaa saachihiitakuch, naashch e chii iteyihtamaan chechii masinahamaatakuch chechii aayimuutamaatakuch an pimaachihiikusiiwin misiwe kaa chischeyihtamuhkw. Chek nichii iteyihten taapwe e nituweyihtaakuhch chechii masinahamaatakuch chechii kaachiichimitakuch. Chiwii siihchimitinaawaau maak suuhk chechii aahchiishtamekw chechii kanuweyihtamekw an peyakwaau kaye chihchiwe kaa ishi miyaakanuutwaau che ishi taapwehtahkwaau kaa taapwehtahkwaau. 
JUD.1.4	Wesh ihtaauch ekaa mitun Chishemanituuwaatisiitwaau naapeuch chiimuut e chii uhchi ihtaatwaau mekwesiinuu anit e ihtaawekw. Nitamukw ishi chiskutamaacheuch e iteyihtaakuniyich Chishemanituuh ushaweyihchichewiniyuu. Itweuch ekaa wiyesh iteyihtaakuniyich awen aat nitamukw e itaatisiit wesh yaapach chika wepeyihtamaakuu Chishemanituu. Namui uhchi wii nanihiihtaweuch Utipeyihchikeu Jesus aniyuu wechimaamiihkw. Weskach maak anite, Chishemanituu umasinahiikanihch chii niikaan wiihtaakun anit eshkw che waweshihaakanuutwaau uchii.
JUD.1.5	Aat maak shaash misiwe e chischeyihtamekw uu che ishi waawiihtamaatakuch, chiwii chischisuumitinaawaau Utipeyihchikeu e chii wiihkuchihaat aniyuuh Israel iinuuh Egypt kaa ishinihkaateyich aschiiyuu uhchi ekw aniyuu ekaa kaa taapwehtamiyich paatimaa chii wanaachiheu. 
JUD.1.6	Chischisiitutawaahkuch kaye anichii enchilich ekaa uhchi nanaakataweyihtahkwaau taan kaa ishpish miyaakanuutwaau tipeyihchichewiniyuu kaye kaa nakatahkwaau taanit kaa pachishtinaakanuutwaau chechii ihtaatwaau. Mekwaach kaachiche puuchisiyaapiih maahchikwaapihkaasuuch anite nihtaamihch tekash kaa ukaashteyaayich. ekute chepahukuutwaau Chishemanituu paatish utihchipayiyiche aniyuu naashch chesteyihtaakuniyich e chiishikaayich che wiyaaskunaakanuutwaau. 
JUD.1.7	Chischisiitutawaahkuch kaye anichii iinuuch Sodom kaye Gomorrah ekw maak aniyuuh kutak ihtaawinh waaskaa kaa ihtakuniyikwaauh kaa uhchiitwaau. Mwehch aniyuuh enchilh kaa ihtiyich ekaa uhchi nanihiihtuwaayich Chishemanituu ekun kaa ihtitwaau. Kaye maak misiwe ekaa muyaam iteyihtaakuniyich wiinisuu pimaatisiiwiniyuu chii ihtuutamuch. Tekash chii ishkwaateuh uyuuh ihtaawinh ekw maak niyenehkaateyimuhaakanuutwaau anichii iinuuch anite machi ishkutehch kaachiche kaa ihtakuniyich. Eukw maak wehchi yaakwaamikuyihkw uyuu che ishi waweshihaakanuut awen ekaa mitun kaa wii nanihiihtawaat Chishemanituu.
JUD.1.8	Ekun maak mwehch e ihtitwaau uchii naapeuch. Wiinisuu pimaatisiyuuch kaye wiinisuu puwaamuuch. Tekash namui aapateyihtamuch tipeyihchichewiniyuu kaye maamaayeyimeuch aniyuuh kaa chisteyihtaakusiyich ishpimihch kaa ihtaayitwaauh. 
JUD.1.9	Namui mechim an kaa niikaaneyihtaakusit enchil Michael kaa ishinihkaasut, uhchi iteyihtam wiya chechii suuhcheyimutawaat machimanituu chechii maayeyimaat. Mikw chii iteu, “Utipeyihchikeu chika chistahamaakw.” Eukw uyuu kaa itaat iskutak kaa ayaasutemitutwaauh machimanituuh Moses wiiyuuyuu uhchi. 
JUD.1.10	Uchii maak wii naapeuch, mikw ishi maayeyihtamuch chekwaayuu ekaa nisituhtahkwaau. Mwehch awesiisah mikw waa ihtiyich e ihtiyich ekun e ihtitwaau uchii naapeuch. Namui maamituneyihtamihiikuuch kuiskw e ihtuwaakwenich, eukw maak uyuu wenaachihiikutwaau. 
JUD.1.11	Taapwe kata aahkwaach machipayuuch. Mwehch aniyaa Cain kaa ihtiyich ekun e ihtitwaau. Chii pachishteyimisuuch mwehch aniyaa Balaam kaa ishi machituutamiyich chechii ishi machituutahkwaau mikw shuuliyaayuu e wii uhchistamaasutwaau. Kaye mwehch aniyaa Korah kaa ishi suuhcheyimuyich ekun e ishi suuhcheyimutwaau. Ekun maak e ishi wanaatisiitwaau kaye wiyawaau. 
JUD.1.12	Mikw wanaahtaasuuch anit e makushewekw e nuukuhtaayekw e saachihekw Chishemanituu. Namui mitun pimaameyimuuch e mista chiishpuhiisutwaau e wiichimiichisuumitaakuch, mikw wiyawaau e nanaakatuweyimisutwaau. Mwehch kaskawanishkuch e pimaashitwaau ekaa maak mechim nipiyuutwaau ekun e iteyihtaakusitwaau. Mwehch mistikuch ekaa mitun miinishuutwaau aat e takwaatiniyich, mistikuch chichi utapii e chii manishipikuhchipitaakanuutwaau, tekash e nipitwaau, ekun e ishinaakusitwaau. 
JUD.1.13	Mwehch kiskanich chihchikamiihch mekwaach naashch e mista ayuutihch, ekun e ishi piisteutaamutwaau upimaatisiiwiniwaahch taan e ishi pimaameyihtaakuniyich tipiiwe umachituutamuwinawaauh. Mwehch achahkushach mikw nitamukw kaa ishi papaamipayitwaau ekun e ishinaakusitwaau. Ihtakuniyuu maak anite maauch wekaashteyaayich e ayeskuushtamaakutwaau Chishemanituuh kaachiche che ihtaatwaau.
JUD.1.14	Enoch, an niishwaashch kaa ihtaat Adam e ihtaayich e chii uhchi aanische pimaatisiit, shaash anite weskach niyaakan chii aayimuumeu uyuuh. Chii iteu, “Iitaapikw maa. Utipeyihchikeu mihchetwaau chishe mitaahtumitanuu upayehchi enchilimh chika pechi wiicheweu 
JUD.1.15	misiwe aweyuuh chechii wiyaaskunaat. Chika takushin chechii nishuuwanaachimaat misiwe umachihtwaauh ekaa kaa Chishemanituuwaatisiyich aniyuuh uhchi e chii ihtuutamiyich misiwe taan e ishi maayaataniyich. Chika wiyaaskuneu kaye uyuuh naapeuh misiwe taan kaa ishi machi aayimuumaayich Chishemanituuh.” 
JUD.1.16	Muush memehch itweuch uchii naapeuch. Muush kutak aweyuuh ataameyimeuch ekaa kekachihkaawaachipayitwaauh. Pisikw ihtuutamuch taan e ishi machi nituweyihtahkwaau chechii ihtitwaau. Naashch taapwe wii nanaapeumuuch. Aayaahch ihtuuch e miyu aayimuumaatwaau aweyuuh mikw e wii mamiyuupayihiisutwaau chechii ihtitwaau aniyuu taan waa ihtitwaau.
JUD.1.17	Chischisikw mikw, niichishaanitikw, taan kaa ishi niikaan aayimuutamaataakuch Chitipeyihchikeminuu Jesus Christ utapastalimh. 
JUD.1.18	Chichii itikuwaauch, “Utihchipayihkwaawenh maahchishtai e chiishikaakwaauh chika ihtaauch naapeuch e maayeyimitaakuch, mikw taan e ishi nitamukw iteyihtahkwaau chechii ihtitwaau aniyuu ekaa Chishemanituuwaatisiitwaau ekun che ihtitwaau.” 
JUD.1.19	Eukw uchii naapeuch e ihtuutaataakuch chechii papahkaanipayihuwekw. Aniyuu taan e ishi machi nituweyihtahkwaau eukw aniyuu tepeyimikutwaau chechii ishi pimaatisiitwaau. Namui ayaaweuch Kaa payehchisiyich Ahchaahkwa. 
JUD.1.20	Chiyawaau maak wii, niichishaanitikw, suuhk etituu wii yaaichikaapuhiisukw e taapwehtamekw an kaa payehchisiimakahch. Ayimihaakw taan e ishi miitaakw maskuusiiwiniyuu Kaa payehchisiit Ahchaahkw. 
JUD.1.21	Kanuweyimisukw Chishemanituu usaachihiiwewinihch e ashuwaapiyekw Jesus Christ chechii miitaakw kaachiche pimaatisiiwiniyuu aniyuu e shaweyimuwet uhchi. 
JUD.1.22	Chishewaatutawaahkuch anichii kaa wii aanuwehtahkwaau. 
JUD.1.23	Wiichihaahkuch kutakach awenich e wiihkuchihekuch ishkutehch uhchi kaye chishewaatutawaahkuch mikw maak yaakwaamiikw ekaa chechii shaakuuchihiikuwekw umachaatisiiwinawaau. Mikw uhkaatamuwaahkw waawaach uchekwaanimuwaauh, wesh ihtakuniyuu e ishi wiinihtaatwaau waawaach aniyuuh uchekwaanimuwaauh taan e ishi wiinisuuwaatisiitwaau.
JUD.1.24	Ekw maak an kaa peyakut Chishemanituu chipimaachihiiweminuu, an kaa kaschihut chechii kanuweyimitaakw ekaa chechii pahchishinuwekw kaye kaa kaschihut chechii ituhtahiitaakw anite e chisteyihtaakuniyich e ihtaat ekaa chekwaayuu ataameyihtaakusuwekw kaye e miywaatamuwekw, 
JUD.1.25	chika miyaakanuu chisteyihtaakusuwiniyuu, chisheuchimaawiniyuu, suuhkaatisiiwiniyuu ekw maak tipeyihchewiniyuu, Chitipeyihchikeminuu Jesus Christ uhchi, kaachiche kaye kaachiche. Amen.
REV.1.1	Eukw uyuu kaa ishi waapahtiiwet Jesus, Chishemanituu chii miikuu chechii chischeyihtamihaat aniyuu kaa atushkuwaayich Chishemanituu taan che ispayiyich wiipach. Niya, John, Chishemanituu kaa atushkuwaat, nichii itishahamaakw Christ enchil chechii pechi wiihtamuyich taan aniyuuh shaash wiipach che ispayiyich. 
REV.1.2	Misiwe maak nichii masinahen taan kaa ishi waapahtiikuyaan. An maak kaa ishi masinahamaan taapwe Chishemanituu utayimuwin aniyuu. Jesus chii nuukuhtaau taapwe e taapwemakaniyich. 
REV.1.3	Chika shaweyihtaakusuu an awen che ayimihtaat uyuu taan e itashteyich utah anit chechii uhchi pehtamiyich kutak aweyuuh. Anichii kaa pehtahkwaau kaye kaa nanihiihtahkwaau taan e itashteyich anit kaye wiyawaau chika shaweyihtaakusuuch. Wesh shaash peshunaakun che uhtihchipayihch misiwe chechii ispayihch taan kaa ishi waapahtiikuyaan.
REV.1.4	Niya John. Chiyawaau umaamuuayimihaauch chimasinahamaatinaawaau anite kaa ihtaayekw aniyuuh niishwaashch ayimiheukamikuh Asia kaa ishinihkaatech aschii. Chishemanituu, an anuhchiish kaa ihtaat kaye muush kaa pechi ihtaat, kaye an che takushihk chika shaweyimikuwaau kaye chika miikuwaau chiyaameyihtamuwiniyuu. Kaye anichii niishwaashch ahchaahkuch uhchishkuu Chishemanituu uchisheuchimaau tehtapuwiniihch kaa ihtaatwaau chika shaweyimikuwaauch kaye chika miikuwaauch chiyaameyihtamuwiniyuu. 
REV.1.5	Jesus Christ kaye, an muush kuiskw kaa wiihtahk e tipaachimaat Chishemanituuh, nipukuseyimaau chechii shaweyimitaakw kaye chechii miitaakw chiyaameyihtamuwiniyuu. Wiya Jesus Christ maauch niishtam chii wanishkaanaakanuu nipuwinihch uhchi kaachiche chechii pimaatisiit. Wiya chisheuchimaaututaweu misiwe chisheuchimaauh utah aschiihch. Chisaachihiikunuu kaye chii pachishtinisuu chechii nipahaakanuut chiyaanuu uhchi ekaa chechii tipeyimikuyihkw chimachihtwaawinuuh. 
REV.1.6	Chii ihtuutam chechii masinaasuuhkw anite uchisheuchimaawinihch e atushkaamahkw Chishemanituuh Uhtaawii e ayimiheuchimaau aapatisuuhkw. Wiya chika chisteyihtaakuhaakanuu kaye chika tipeyichicheu kaachiche kaye kaachiche. Amen.
REV.1.7	Iitaapikw maa. Pechi takushinuu kaskawanishkuhch e pechi aasiit. Misiwe aweyuuh chika waapamikuu, mechim aniyuuh kaa tahkamikut. Misiwe e itiskaanesiyich aweyuuh chika mista maatuuyuuh waapamikute. Cheshtinaash chika ispayuu uu. Amen.
REV.1.8	“Eukw niya misiwe chekwaan kaa chihchipayihtaayaan kaye misiwe chekwaan che chiishihtaayaan.” Eukw e itwet Chishemanituu Utipeyihchikeu, an maauch kaa suuhkaatisiit, an kaa ihtaat anuhchiish, an muush kaa pechi ihtaat kaye an che takushihk.
REV.1.9	Eukw niya chiichishaanawaau John. Misiwe chiwiichishaanihtunaanuu Jesus e ihtaat ishi. Chinanehkaateyimuhiikuyihkw an uhchi e nuushuushkuuhkw Jesus mikw maak maamuu chiwii siipiiwesinaanuu taanit anit nechishkamuhkw maan e aayimihch chekwaan. Nichii maakunikuun ekw anite an ministikw Patmos kaa ishinihkaatech kaa tayikuyaan an uhchi e chii waawiihtamaan Chishemanituu utayimuwin kaye e chii tipaachimak Jesus taan kaa aihtit. 
REV.1.10	Peyakwaau maak e ayimiheuchiishikaach, Kaa payehchisiit Ahchaahkw nichii saakaschineshkaakw. Anite maak nispiskunihch nichii uhchi pehten pehtaakusuwin e chishewet awen e ayimit. Muyaam puutaachikan e ishpish chishewemakahch ekun kaa ishpish chishewet e ayimit. 
REV.1.11	Eukw maak uyuu kaa itwet, “Masinaha taan che ishi waapahtaman anuhchiish ekw che itishahamuutwaau anichii umaamuuayimihaauch anite aniyuu niishwaashch ayimiheukamikuh Ephesus, Smyrna, Pergamum, Thyatira, Sardis, Philadelphia ekw maak Laodicea kaa ihtaatwaau.” Eukw uyuu kaa pechi iishit.
REV.1.12	Nichii kweschikaapuun maak e naanituuwaapamak an awen kaa pechi ayimihiit. Ekw kaa waapahtamaan niishwaashch waashtenamaakanaahtikw e ushaaushuuliyaaunaapiskuuhkwaau. 
REV.1.13	Mekwesiinuu maak aniyuuh waashtenamaakanaahtikw e ihtakuhkwaauh ekut kaa waapamak awen mwehch iinuu ukusisa e ishinaakusit. An maak awen chii chichishkam akuhpiyuu anite ishi usitihch e iskwekaniyich. Kaye chii pahkuhtehuu uskaaschikanihch e usaaushuuliyaawaapetisiyich pahkuhtehun. 
REV.1.14	Ustikwaan kaye ustikwaaniyaapiih chii waapaayuuh muyaam Maanishchaanish upiiwiih e ishpish waapaayich maak muyaam kuun e ishpish waapisit. Uschiishikuh muyaam e ishkuteuniyikwaauh chii ishinaakuniyuu. 
REV.1.15	Usith muyaam kaa wiipaapischisit shuuliyaawaapiskush ekun kaa ishinaakuniyikwaauh. Muyaam naashch e waaskushteyikwaau kaye e suusuwaasiyikwaau chii ishinaakuniyuu. Upehtaakusuwin muyaam anite nipii e chisheweyaachuuhch ekun kaa itihtaakuniyich. 
REV.1.16	Niishwaashch achahkusha chii tahkuneu unihiiwinitihchiihch. Iituu e ishi kaasaayich shimaakanishuu nitupayuuhkumaaniyuu chii uhchipayuu anite utuunihch. Utaashtamuhkw naashch chii waashteyuu muyaam piisim kaa itaashtuwet. 
REV.1.17	Iskutak maak wiyaapamak anite usitihch nichiishi pahchishinuwaan muyaam e nipuuch. Unihiiwinitihchii e aapachihtaat nichii pechi taahtinikw ekw kaa iishit, ekaawii kushtaach. Eukw niya niishtam kaa ihtaat kaye maahchishtai che ihtaat. 
REV.1.18	Eukw niya kaa pimaatisiit. Nichii nipin mikw maak anuhchiish kaachiche nipimaatisiin. Niya nuuchimaahkahten nipuwin kaye niya nuuchimaawin anite e ihtaatwaau anichii kaa nipitwaau. 
REV.1.19	Masinaha misiwe taan che ishi waapahtaman. Masinaha taan e ispayihch anuhchiish kaye taan che ispayihch anite niishtamihch. 
REV.1.20	Anichii maak niishwaashch achahkushach kaa waapamiin nihiiwinitihchiihch e tahkunihkwaau kaye aniyuuh niishwaashch kaa ushaaushuuliyaawaapiskuuhkwaau waashtenamaakanaahtikw eukw uu e ishi wiihtamaachemakahkwaauh. Anichii niishwaashch achahkushach eukw anichii enchilich kaa niikaanishkuwaatwaau umaamuuayimihaauh anite aniyuu niishwaashch ayimiheukamikuh kaa ihtaatwaau. Ekw aniyuuh niishwaashch kaa ushaaushuuliyaawaapiskuuhkwaauh waashtenamaakanaahtikw eukw aniyuuh niishwaashch ayimiheukamikuh kaa aayimuutekwaauh.
REV.2.1	Eukw uu itasinahamuu an enchil kaa naanaakachihaat umaamuuayimihaauh anite Ephesus kaa ihtaayich, “Eukw uyuu e itwet an kaa tahkunaat niishwaashch achahkusha unihiiwinitihchiihch, an kaa papaamuhtet anite niishwaashch kaa ushaaushuuliyaanaapiskuniyikwaau waashtenamaakanaahtikw e ihtakuniyikwaauh. 
REV.2.2	Chichischeyimitinaawaau misiwe taan kaa pechi ihtiyekw. Chichischeyimitinaawaau taan kaa ishpish mista aapatisiyekw. Chichischeyimitinaawaau kaye muush e chii siipiiwesiyekw e nachishkamekw chekwaan. Nichischeyihten ekaa nitaweyimekw awen e machaatisiit chechii ihtaat anit e ihtaawekw. Kaye chichii nituu chischeyimaawaauch anichii kaa itwetwaau apastalach e itaapatisitwaau. Anichii maak kaa miskuwekuch e nanataitwaau namui kuuhchi pachishtinaawaauch chechii ihtaatwaau anit mekwesiin e ihtaayekw. 
REV.2.3	Muush chichii siipiiwesiinaawaau e nachishkamekw chekwaan. Chichii aayimuhunaawaau kaye e nuushuushkuuyekw. Namui maak kuuhchi nuuhtipuuniinaawaau e taapwehtamekw. 
REV.2.4	Mikw maak peyakw chekwaan ekaa miyeyihtamaan e ihtiyekw eukw uu ekaa ishpish saachihiyekw taan kaa ishpish saachihiyekw uskach kaa chihchi taapweyimiyekw. 
REV.2.5	Chischisikw maa taan kaa ishpish saachihiyekw uskach. Ekun aa maak e ishpish saachihiyekw anuhchiish. Kweskaatisiikw kaye kaau ihtikw taan kaa chii ihtiyekw eshkw naashch e chii saachihiyekw. Wesh ekaa kweskaatisiyekwe nika takushin che utinamaan an chiwaashtenimaakanaahtikuwaau. 
REV.2.6	Mikw maak peyakw chekwaan e miywaach e ihtiyekw eukw uu e uhkaatamuwekw taan e ihtitwaau anichii Nicolaitan kaa ishinihkaataakanuutwaau, muyaam niya e ishi uhkaatamuch.”
REV.2.7	“Misiwe chiyawaau kaa nituhtamekw, suuhk wii nisituhtamukw taan e itaat Kaa payehchisiit Ahchaahkw umaamuuayimihaauh. Anichii awenichii che shaakuuchistaatwaau machaatisiiwiniyuu nika miyaauch chechii miichitwaau miinsa anit uhchi pimaatisiyuu mistikuhch. Eukuu mistikw kaa ihtaat anite Chishemanituu unihtaauchihchikan aschiihch.”
REV.2.8	Eukw uu itasinahamuu an enchil kaa naanaakachihaat umaamuuayimihaauh anite Smyrna kaa ihtaayich, “Eukw uyuu e itwet an niishtam kaa ihtaat kaye maahchishtai che ihtaat, an kaa nipit kaye kaau kaa wanishkaat. 
REV.2.9	Nichischeyihten taan e ishi nanehkaateyimuhiikuyekw. Nichischeyihten e chistimaatisiyekw mikw maak yaapach chimiisitisiinaawaau. Nichischeyihten taan e ishpish machaayimuumitaakuch anichii Jewa nititiskaanesinaan kaa itwetwaau, ekaa maak Jewa itiskaanesitwaau. Machimanituu e ihtaayich uhchiyuuch anichii. 
REV.2.10	Ekaawii kushtaachikw taan che ishi nanehkaateyimuyekw. Machimanituu chika kakwechihiikuwaau e ihtuutaataakw pasch chechii chipahukuwekw chipahutuukamikuhch. Mitaahtw chiishikaauh chika ishpish nanehkaateyimunaawaau. Ekaawii maak puuniikw e taapweyimiyekw aat wii nipahiikuyekwe. Ekw maak che kaaniyuwiyekw chisheuchimaau astutin eukuu kaachiche pimaatisiiwin.”
REV.2.11	“Misiwe chiyawaau kaa nituhtamekw, suuhk wii nisituhtamukw taan e itaat Kaa payehchisiit Ahchaahkw umaamuuayimihaauh. Anichii che shaakuuchihtaawaakwenich kakwechihiiwewiniyuu namui chika uhchi aahkuhiikuuch niishu nipuwiniyuu.”
REV.2.12	Maau itasinahamuu an enchil kaa naanaakachihaat umaamuuayimihaauh anite Pergamum kaa ihtaayich, “Eukw uyuu e itwet an kaa ayaat iituu kaa ishi kaasaayich nitupayuuhkumaaniyuu. 
REV.2.13	Nichischeyihten anit waachiyekw, machimanituu e uchimaaut anit. Aat maak anit e wiichiyekw yaapach namui chipuuniinaawaau e taapweyimiyekw. Namui kuuhchi chiiwekaapuushtunaawaau aat anit mekwaach kaa nipahaakanuut aniyaa kaa nuushuushkuut Anitipas, an kuiskw kaa chii ishi tipaachimit. Anit waachiyekw ekut kaa nipahaakanuut, anite machimanituu waachit. 
REV.2.14	Chiwii aayimuutamaatinaawaau chekwaayuuh ekaa meyeyihtamihiikuyaan. Ihtaauch awenichii anit e ihtaayekw e nituhtahkwaau taan e ishi Chiskutamaacheyich Balaam. Uu Balaam chii chiskutamuweu Balak taan chechii ihtuutawaayich Israel iinuuh chechii machituutamiyich e miichiyich chekwaayuu e chii machishtawehamuwaakanuyich maanituuhkan kaye maak chechii wiinisuu pimaatisiyich. 
REV.2.15	Ihtaauch kaye pasch anit e ihtaayekw aniyuu e ihtitwaau, e nituhtuwaatwaau kaye e ihtuutamuwaatwaau taan e ishi Chiskutamaacheyich aniyuu Nicolaitan kaa ishinihkaatisuyich. 
REV.2.16	Puuniikw e machituutamekw, kweskaatisiikw. Ekaa uu che uhchi ihtuwekwe wiipach nika takushin anite e ihtaayekw. Ekw che maasihiikwaau anichii ekaa kaa wii nakatahkwaau umachihtwaawinawaauh ninitupayuuhkumaan e aapachihtaayaan nituunihch kaa uhchipayihch.”
REV.2.17	“Misiwe chiyawaau kaa nituhtamekw, suuhk wii nisituhtamukw taan e itaat Kaa payehchisiit Ahchaahkw umaamuuayimihaauh. Anichii che shaakuuchihtaawaakwenich taan che ishi kakwechihiikutwaau machi chekwaayuu nika ashamaauch aniyuu kihchikiishikw aaihkunaauh kaa kaayaakanuyich. Nika miyaauch asinii e waapaapischisiyich anit mesinaateyich e uskaayich ishinihkaasuwiniyuu. Namui maak awen chischeyihtam uyuu ishinihkaasuwiniyuu mikw an awen che miyaakanuukwe eukun che chischeyihtahk.”
REV.2.18	Ekw miin kaa itikuyaan, eukw uyuu itasinahamuu an enchil kaa naanaakachihaat umaamuuayimihaauh anite Thyatira kaa ihtaayich. “Eukw uyuu e itweyich Chishemanituu Ukusisa, uschiishikuh muyaam ishkuteu kaa ishinaakuniyikwaauh, kaye usith muyaam kaa wiipaapischisit shuuliyaawaapiskw e waashteyaapischisit kaa ishinaakuniyikwaauh, 
REV.2.19	Nichischeyihten misiwe taan e ihtiyekw. Chichischeyimitinaawaau taan e ishpish saachihiituyekw kaye muush kuiskw e ihtiyekw. Chichischeyimitinaawaau e waawiichihekuch kutakach awenichii kaye e siipiiwesiyekw e nenehkaateyimuyekw. Chichischeyimitinaawaau etituu anuhchiish mistahii e ihtuutamekw taan kaa ihtiyekw uskach. 
REV.2.20	Mikw maak chiwii wiihtamaatinaawaau chekwaan ekaa miyeyihtamihiikuyaan. Chinituhtawaawaau an iskweu Jezebel kaa ishinihkaasut mwehch uchischiwehiichesuu kaa itahiisut. Wiyeshiheu nitaapachihaakanh e chiskutamuwaat wiinisuwinihch chechii ishi pimaatisiyich kaye e ihtuutawaat chechii miichiyich chekwaayuu manituuhkaan e chii machishtawehamuwaakanuyich. 
REV.2.21	Nichii ashuwaapamaau maak chechii kweskaatisiit namui maak uhchi wii nakatam uwiinishuwaatisiiwin. 
REV.2.22	Nika ihtuutawaau chechii nanehkaateyimut unipewinihch. Kaye anichii kaa wiich pisikwaatisiimaatwaau aniyuu iskweu nika ihtuutawaauch naashch chechii nanehkaateyimutwaau ekaa che uhchi nakatamuwaakwenich aniyuu e ishi machaatisiitwaau. 
REV.2.23	Nika nipahaayuuh aniyuu kaa nuushuushkaakut. Ekw maak misiwe anichii umaamuuayimihaauch che chischeyimitwaau niya e aawiyaan an kaa chischeyimaat aweyuuh taan nihaau e iteyihtamiyich kaye taan nihaau e ishi teheyich. Misiwe e tashiyekw chika waweshihiitinaawaau taan mikw kaa ishi machituutamuwekwe. 
REV.2.24	Misiwe maak chiyawaau Thyatira kaa ihtaayekw ekaa kaa aapatahtamekw uu kaa ishi machi chiskutamaakaanuuhch, chiyawaau ekaa kaa chischeyihtamuwekw machimanituu uchiimuuch ihtuwinh, namui chinitaweyihtamaatinaawaau kutach chekwaan chechii ihtuutamekw, 
REV.2.25	mikw suuhk che wii mamechiminamekw taan e ishi ayaayekw paatish utihchipayihche an e chiishikaach miin che takushiniyaan. 
REV.2.26	Anichii che shaakuuchihtaawaakwenich taan che ishi kakwechihiikutwaau machi chekwaayuu kaye ekaa wiiskaat che puuniiwaakwenich e ihtuutahkwaau niya e ishi nituweyimakwaau chechii ihtitwaau che ishpish ekaa takushinuuch, nika miyaauch chechii uchimaaututawaatwaau nanaahkuu e itiskaanesiyich aweyuuh. 
REV.2.27	Aniyuu tipeyihchewiniyuu kaa pechi miyich Nuuhtaawiih eukw aniyuu che miikwaau kaye wiyawaau. Anite maak Chishemanituu utayimuwinihch kaa itashteyich, tekash chika uchimaahkahtuweu. Aniyuuh ekaa che nituhtaakuukwe chika piikuhweu mwehch wiyaakan tekash e piikuhiikanuuhkwaau ekun che ihtuutawaat. 
REV.2.28	Nika miyaauch kaye waapan achahkusha.”
REV.2.29	“Misiwe chiyawaau kaa nituhtamekw, suuhk wii nisituhtamukw taan e itaat Kaa payehchisiit Ahchaahkw umaamuuayimihaauh.”
REV.3.1	Ekw miin kaa itikuyaan, eukw uyuu itisinahamuu an enchil kaa naanaakachihaat umaamuuayimihaauh anite Sardis kaa ihtaayich. “Eukw uyuu e itwet an kaa tipeyimaat aniyuuh niishwaashch ahchaahkwa kaa atushkuwaayich Chishemanituu, an kaa tahkunaat niishwaashch achahkusha. Chichischeyimitinaawaau misiwe taan e ihtiyekw, iteu. Chichischeyimitinaawaau e iteyimikuyekw taapwe ahchaahkuwinihch e ishi pimaatisiyekw, mikw maak chinipinaawaau. 
REV.3.2	Wanishkaakw. Yaaichihtaakw aniyuuh chekwaayuuh kaa iskupayihkwaauh, shaash chekaat kaa nipiimakahkwaau, wesh nichischeyihten ekaa eshkw tekash ihtuutamekw taan kaa itashumitaakw Chishemanituu. 
REV.3.3	Chischisikw maa taan kaa ishi pehtamekw anite pechi kaye taan kaa ishi chiskutamaakuyekw. Nanihiihtamukw kaye ihtuutamukw an kaa ishi chiskutamaakuyekw. Kaye maak kweskaatisiikw, nakatamukw chimachituutamuwinawaauh. Wesh ekaa che uhchi wanishkaawekwe, nika takushin che pechi nituu wiyaaskunitikuch. Namui maak chika uhchi chischeyiminaawaau taaishpish nihaau che takushiniyaan muyaam chimutisk e ishpish ekaa chischeyimaakanuut taaishpish che takushinit. 
REV.3.4	Ihtaauch kiipaa pasch awenichii anite Sardis e chii kanuweyimisutwaau ekaa uhchi wiinaakutaatwaau uchekwaanimuwaauh. Eukunich maak uchii che papaawiicheutwaau e waapaaspisutwaau wesh tepicheyihtaakusuuch. 
REV.3.5	Chika waapaaspisuuch anichii che shaakuuchihtaawaakwenich taan che ishi kakwechihiikutwaau machi chekwaayuu. Namui nika uhchi kaasiisinahamuwaan utishinihkaasuwinawaauh anite masinahiikanihch taanit mesinaasuyich aweyuuh che ayaayich kaachiche pimaatisiiwiniyuu. Nika wiihtamuwaan anite Nuuhtaawii kaye enchil e ihtaayich niya e ihtaauch e ishi tipeyihtaakusitwaau.”
REV.3.6	“Misiwe chiyawaau kaa nituhtamekw suuhk wii nisituhtamekw taan e itaat Kaa payehchisiit Ahchaahkw umaamuuayimihaauh.”
REV.3.7	Miin nichii itikuun, eukw uyuu itasinahamuu an enchil kaa naanaakachihaat umaamuuayimihaauh Philadelphiahch kaa ihtaayich. “Eukw uyuu e itwet an kaa payehchisiit, an muush kuiskw kaa ihtit e atushkuwaat Chishemanituuh. Tahkunamuweu David utaapahiikaniyuu. Aapuhwaate chishtuhkan namui aweyuuh chika chii chipahweyuuh. Chipahwaate chishtuhkan namui aweyuuh chika chii aapuhweyuuh. 
REV.3.8	Chichischeyimitinaawaau taan e ihtiyekw. Chichischeyimitinaawaau ekaa naashch chischeyimakuyekw. Yaapach maak chichii nanihiihtuunaawaau taan kaa itashumitakuch kaye namui chuuhchi puuniinaawaau e taapweyimiyekw. Chichii aapahamaatinaawaau maak ishkwaahtem ekaa awen chechii chipahwaat. 
REV.3.9	Nika ihtuutawaauch chechii uchihchiihkunapayihutwaau e chisteyimitaakuch anichii machimanituuh e ihtaayich kaa ishi wiichihiiwetwaau, anichii kaa nanataitwaau e itwetwaau, Jewa iinuuch niyaan, Chishemanituu utiiniim. Chika chischeyihtamuch maak e saachihiitakuch. 
REV.3.10	An e chii siipiiwesiyekw taan e ishi nachishkamekw muyaam kaa itashumitakuch chechii ihtiyekw, chika kanuweyimitinaawaau anit mekwaach pimipayihche e aayimuhutwaau awenichii, anit mekwaach che nituu chischeyimaakanuutwaau misiwe awenichii utah aschiihch kaa ihtaatwaau. 
REV.3.11	Shaash wiipach nika takushin. Suuhk yaapach taapweyimikw ekaa awen chechii miskamitaakw taan kaa ishi kaaniyuuyekw chisheuchimaau astutin. 
REV.3.12	Anichii awenichii che shaakuuchihtaawaakwenich taan che ishi kakwechihiikutwaau machi chekwaayuu nika ishihaauch muyaam siituuwaaskuhiikan chihchiwe e aapatahch anite uchisheayimiheukamikuhch an Chishemanituu kaa atushkuuk chechii ishinaakusitwaau. Namui maak miin wiiskaat chika uhchi nakatamuch. Nika masinahamuwaan Chishemanituuh utishinihkaasuwiniyuu anit e ihtaatwaau. Nika masinahamuwaan taan e ishinihkaateyich Chishemanituuh utihtaawiniyuu anit e ihtaatwaau eukw uu kaa uskaach Jerusalem. Chishemanituu chika pechi itishaham uyuu kihchikiishikuhch uhchi. Kaye nika masinahamuwaan kaa uskaayich nitishinihkaasuwiniyuu anit e ihtaatwaau.”
REV.3.13	“Misiwe chiyawaau kaa nituhtamekw suuhk wii nisituhtamekw taan e itaat Kaa payehchisiit Ahchaahkw umaamuuayimihaauh.”
REV.3.14	Miin maak nichii itikuun. Eukw uyuu itasinahamuu an enchil kaa naanaakachihaat umaamuuayimihaauh Laodiceahch kaa ihtaayich. “Eukw uyuu e itwet an anit wehchi cheshtinaateyihtaakuniyich misiwe taan e itwet Chishemanituu che ihtuutamaachet kaye che ihtit, an kuiskw kaa ihtit e wiihtahk taan nihaau e iteyihtaakusiyich Chishemanituuh, aniyuuh kaa aapachihaat Chishemanituu misiwe chekwaayuu kaa ushihtaat. 
REV.3.15	Nichischeyihten taan e ishinaakuhkwaauh chitatushchewinawaau. Namui chitahchisinaawaau kaye namui chichisunaawaau. Kamaa tahchisiyekw maak chisuyekw. 
REV.3.16	An maak ekaa tahchisiyekw kaye ekaa chisuyekw mikw e chiisuukamisiyekw e ishinaakusiyekw chika aapahkaatemitinaawaau. 
REV.3.17	Chititwenaawaau niweyuuchisiinaan, naashch taapwe nimiyupayinaan kaye shaash misiwe chekwaan nitayaanaan taan e ishi nituweyihtamaahch. Namui aa chichischeyihtenaawaau taan e ishi ekaa chihkaawaateyimuyekw ekaa miyeyimuyekw kaye taan e ishpish pimaameyihtaakusiyekw. Namui chichischeyihtenaawaau taan e ishpish chistimaatisiyekw, e musheshkateyekw, kaye ekaa waapahtemekw. 
REV.3.18	Eukw uu che uhchi wiihtamaatakuch taan che ihtiyekw. E ihtaayaan utinaahkw ushaaushuuliyaanaapiskw. Uu ushaaushuuliyaanaapiskw ishkutehch chii tataakanuu chechii payehchihtaakanuuhch. Ayaawekwe maak ekw che weyuuchisiyekw Chishemanituu ishi e ihtaat. Utinamukw kaye e waapaasikwaauh machunisha chechii chichishkamekw ekaa chechii shaakweyimuyekw wesh namui ekw chika uhchi musheshkatenaawaau. Kaye utinamukw nituhkuiin che ashtaayekw chischiisikuwaahch chechii waapahtamekw. 
REV.3.19	Wesh niwiihtamuwaauch wenipayitwaauh anichii kaa saachihiikwaau kaye nikuiskunaauch. Suuhk maak chihchiwe iteyihtamukw e taapweyimiyekw, kweskaatisiikw, nakatamukw chimachihtwaawinawaauh. 
REV.3.20	Nituhtamukw. Niniipuun ishkwaahtemihch e paahpawahiicheyaan. An awen che pehtuukwe piihtakahiite maak nika piihchewaan anite e ihtaat ekw maak che wiich miichisuumituyaahch. 
REV.3.21	An awen che shaakuuchihtaakwe taan che ishi kakwechihiikut machi chekwaayuu nika miyaau chechii wiitapimit nichisheuchimaau tehtapuwinihch. Mwehch niya e chii shaakuuchihtaayaan misiwe machi chekwaan Nuuhtaawii nichii miikw chechii wiitapamak uchisheuchimaau tehtapuwinihch.”
REV.3.22	“Misiwe chiyawaau kaa nituhtamekw suuhk wii nisituhtamekw taan e itaat Kaa payehchisiit Ahchaahkw umaamuuayimihaauh.”
REV.4.1	Aahchiiuh miin nichii ishi waapahtiikuun. Ishpimihch e iitaapiyaan nichii waapamaau chishtuhkan e aapahiikuchinit anite kihchikiishikuhch. Ekw kaa pechi ayimihiit miin an awen shaash anite e chii pechi ayimihiit. Muyaam puutaachikaniyuu e chishewemakaniyich kaa itihtaakuniyich ekun kaa itihtaakuniyich upehtaakusuwin. Nichii itikw, “Aashtam ute. Che waapahtiitaan taan miin che ati ispayihch.” 
REV.4.2	Tiiwehch maak Kaa payehchisiit Ahchaahkw nichii pechi piihchishkaakw ekw kaa waapahtamaan anite kihchikiishikuhch chisheuchimaau tehtapuwin. Chii apuu maak awen anit. 
REV.4.3	An maak awen kaa apit anit chisheuchimaau tehtapuwinihch naashch taapwe chii miywaashiyuu e ishi chiihkaayaashtuwet, muyaam asiniishach kaa mista miyushitwaau jasper ekw maak carnelian kaa ishinihkaasutwaau ekun kaa itaashtuwet an awen. Misiwe waaskaa an chisheuchimaau tehtapuwin chii itaapihchemuu piisimuyaapiih naashch e miywaashtawech muyaam asiniish emerald kaa ishinihkaasut e itaashtuwech. 
REV.4.4	Waaskaa maak an chisheuchimaau tehtapuwin ekut kaa ihtakuhkwaauh niistanuu neu chisheuchimaau tehtapuwinh. Niistanuu neu e chisteyihtaakusitwaau chisheinuuch chii apuuch anit. Chii waapaayuuh uchekwaanimuwaauh kaye chii chichishkamuch e ushaaushuuliyaaunaapiskuuniyikwaauh chisheuchimaau astutinh. 
REV.4.5	Anite uchisheuchimaau tehtapuwinihch an kaa apit chii uhchi waaswaastepayuu. Chii pehtaakunh pehtaakusuwinh kaye mwehch nimischuuch e pehtaakusitwaau chii itihtaakun anite e apit uhchi. Uhchishkuu maak anit chisheuchimaau tehtapuwinihch chii ihtakun niishwaashch ishkuteu waashtenamaakanh e ishkuteuhkwaauh. Eukunich uchii niishwaashch ahchaahkuch kaa atushkuwaatwaau Chishemanituuh. 
REV.4.6	Uhchishkuu an chisheuchimaau tehtapuwin chii ihtakun saakahiikanish mwehch waasenihtaakanaapiskw e ishinaakuhch, e shaapunaakuhch muyaam miskumii e shaapunaakusit.
REV.4.6	Peshuch maak waaskaa anit chisheuchimaau tehtapuwinihch nichii waapamaauch neu awenichii e pimaatisiitwaau. Misiwe e ispichishtitwaau e ihtakuniyikwaauh uschiishikuwaauh. 
REV.4.7	An maak niishtam anichii kaa neutwaau kaa pimaatisiitwaau awenichii muyaam mistatim chii ishinaakusuu. An miin wehchi ihtaat muyaam mistusis chii ishinaakusuu. Miin an nishtu wehchi ihtaat utaashtamuhkw muyaam iinuu mitaastamuhkuyuuh chii ishinaakuniyuu aniyuu utaashtamuhkw. Ekw an neu wehchi ihtaat muyaam mistisuu e pimihiyaat chii ishinaakusuu. 
REV.4.8	Misiwe maak e neutwaau kutwaashch tahtiniyuuh utihtahkunawaauh. Misiwe e ispichishtitwaau ihtakuniyuuh uschiishikuwaauh, waawaach shiipaa utihtahkuniwaahch ihtakuniyuuh. Namui maak chipihtuweuch e nikamutwaau e tipiskaayich kaye e chiishikaayich, e itwetwaau, “Payehchisiyuu, payehchisiyuu, payehchisiyuu Utipeyihchikeu Chishemanituu maauch kaa suuhkaatisiit, an muush kaa pechi ihtaat, an anuhchiish kaa ihtaat, kaye an che takushihk.” 
REV.4.9	Iskutak maak nekamutwaauh anichii neu kaa pimaatisiitwaau awenichii e chisteyihtaakuhaatwaau, e chishtaachimaatwaau kaye e nanaaskumaatwaau aniyuuh anit chisheuchimaau tehtapuwinihch kaa apiyich, aniyuu kaachiche kaa pimaatisiyich, 
REV.4.10	anichii niistanuu neu kaa chisteyihtaakusitwaau chisheinuuch chii pahchishimipayihuuch anite ishi e ihtaayich aniyuuh kaa apiyich chisheuchimaau tehtapuwinihch, e nuuchiishtuwaatwaau aniyuu kaachiche kaa pimaatisiyich. Chii manamuch aniyuuh uchisheuchimaau astutinawaauh ekw uhchishkuu anit chisheuchimaau tehtapuwinihch kaa ishuwepinihkwaau, e itwetwaau, 
REV.4.11	“Chiya Nitipeyihchikeminaan kaye Nichishemanituuminaan kaa atushkaataahch chitepicheyihtaakusin chechii chisteyihtaakuhiikuyin kaye chechii chishtaachimikuyin kaye chechii maamihchimikuyin e ishpish suuhkaatisiyin. Wesh chiya misiwe chekwaan chichii ushihtaan. Chiya chichii iteyihten chechii ihtakuhch misiwe chekwaan kaa ihtakuhch ekw maak misiwe kaa ushihtaayin.”
REV.5.1	Ekw kaa waapahtamaan masinahiikan e chii tihtipiyehchinikanuuhch. An awen kaa apit anit chisheuchimaau tehtapuwinihch chii tahkunam aniyuu masinahiikaniyuu. Iituu anite chii masinahiikaanuukupane an masinahiikan kaye chii chiishaawaach pasakuhiikanuukupane niishwaashch chiishaawaach pasakuhiikanh e chii aapatahkwaau. 
REV.5.2	Ekw kaa waapamak e suuhcheyihtaakusit enchil. Chii iteu maak e mista chishewet, “Awen e ihtaat e tepicheyihtaakusit chechii manahk aniyuuh chiishaawaach pasakuhiikanh ekw maak chechii aapuhwetinahk aniyuu masinahiikaniyuu.” 
REV.5.3	Namui maak awen uhchi ihtaau anite kihchikiishikuhch maak utah aschiihch maak nitaamihch aschiihch chechii ihtuutahk chechii aapuhwetinahk aniyuu masinahiikaniyuu chechii ayimihtaat. 
REV.5.4	Nichii mista maatun maak wesh namui uhchi miskuwaakanuu awen e tepicheyihtaakusit chechii aapuhwetinahk aniyuu masinahiikaniyuu kaye chechii ayimihtaat. 
REV.5.5	Ekw peyakw an kaa niikaaneyihtaakusit chisheinuu kaa iishit, “Ekun ishpish maatuh. Anite maa iitaapih. Kanawaapam maa an Mistatim kaa ishinihkaataakanuut. Judah e ihtaayich uhtiskaanesuu eyuu maak chisheuchimaau David e ihtaayich uhchi aanischepayuu aniyuu wechii chisheuchimaaut. Wiya chii shaakuuchiheu misiwe aniyuuh kaa uhkaatikut. Wiya maak chika chii aapuhwetinam aniyuu masinahiikaniyuu kaye wiya chika chii manam aniyuuh chiishaawaach pasakuhiikanh.”
REV.5.6	Ekw kaa waapamak Maanishchaanish tipiskuuch e niipuut aniyuu chisheuchimaau tehtapuwiniyuu, anit mekwesiin e ihtaayich aniyuu neu kaa pimaatisiitwaau aweyuuh ekw maak aniyuuh niishtunuu neu kaa chisteyihtaakusiyich chisheinuuh. Chii nishituunaakusuu peyakwaau e chii nipahaakanuukupane. Niishwaashch chii tahtiniyuuh uteskanh kaye niishwaashch chii tahtiniyuuh uschiishikuh. Aniyuuh maak niishwaashch uschiishikuh eukun aniyuuh niishwaashch kaa tashiyich utahchaahkw Chishemanituu misiwe e ispichiskamikaayich aschiiyuu kaa itishahwaat. 
REV.5.7	Ekw an Maanishchaanish kaa naataat aniyuuh anit chisheuchimaau tehtapuwinihch kaa apiyich ekw kaa utinamuwaat aniyuu masinahiikaniyuu unihiiwiniihch kaa tahkunimiyich. 
REV.5.8	Iskutak maak kaa utinamuwaat aniyuu masinahiikaniyuu anichii kaa pimaatisiitwaau awenich kaye anichii niishtunuu neu kaa chisteyihtaakusitwaau chisheinuuch chii uchihchiihkunipayihuuch aniyuuh Maanishchaanisha e ihtaayich. Misiwe paahpeyakw anichii neu kaa pimaatisiitwaau awenich kaye anichii chisheinuuch chii ayaauch ayimiheu chistuhchikanisha kaa miyuuhtaakuniyikwaauh ekw maak e muutaayaapiskaayikwaau wiyaakanh e ushaaushuuliyaawaapiskuuniyikwaauh. Chekwaayuu e wiihchimaakusiyich chii asteyuu anit aniyuuh wiyaakanh. Aniyuu maak chekwaayuu kaa wiihchimaakusiyich eukw uyuuh utayimihchikewinawaauh anichii kaa taapwehtahkwaau. 
REV.5.9	Anichii maak neu kaa pimaatisiitwaau awenich kaye anichii niishtunuu neu kaa chisteyihtaakusitwaau chisheinuuch chii nikamuuch nikamuwiniyuu ekaa nihtaa eshkw uhchi nikamunaanuyich. Maau kaa itahamaasutwaau, “Chiya, Maanishchaanish, chitepicheyihtaakusin chechii utinamin an masinahiikan. Chitepicheyihtaakusin chechii maniman e ishi chiishaawaach pasakuhiikanuuhch. Wesh chiya chichii nipahiikuun. Chimihkuhch maak ekut kaa uhchi wiihkuchihiitwaau awenichii misiwe e itiskaanesitwaau kaye misiwe e ishi maamuuteushiitwaau kaye nanaahkuu e ishi ayimitwaau, Chishemanituuh chechii utiiniimitutaakutwaau. 
REV.5.10	Misiwe chichii maamuunaauch anite e ihtaayin ishi chechii atushkuwaatwaau Chishemanituuh e ayimiheuchimaau aapatisitwaau. Chika uchimaauch maak utah aschiihch.”
REV.5.11	Ekw miin kaa iitaapiyaan ekw kaa pehtuukwaau e mihchetitwaau enchilich. Namui chipaa uhchii achimaakanuuch kaa ishpish chii mihchetitwaau. Chii waaskaakaapuuch aniyuu chisheuchimaau tehtapuwiniyuu kaye aniyuuh neu kaa pimaatisiyich aweyuuh chii waaskaakaapuushtaweuch ekw maak aniyuuh kaa niishtunuu newiyich kaa chisteyihtaakusiyich chisheinuuh. 
REV.5.12	Chii chisheweuch maak e nikamutwaau, “An Maanishchaanish kaa nipahaakanuut tepicheyihtaakusuu wiya chechii ayaat suuhkaatisiiwiniyuu, miisitisiiwiniyuu, kachehtaaweyihtamuwiniyuu, maskushiiwiniyuu, chishtaachimikusiiwiniyuu, chisteyihtaakusuwiniyuu, kaye shaweyihchichewiniyuu.” 
REV.5.13	Ekw kaa pehtuukwaau misiwe awenich anite kihchikiishikuhch kaye misiwe awenich kaye awesiishach aschiihch kaye anite nipiihch kaye misiwe e ispichiskamikaayich aschiihch kaa ihtaatwaau e nikamutwaau, uyuu e itwetwaau, “An awen kaa apit anit chisheuchimaau tehtapuwinihch kaye an Maanishchaanish kaachiche chika shaweyimaakanuuch kaye chika chishtaachimaakanuuch kaye chika chisteyihtaakuhaakanuuch kaye chika suuhkaatisiyuuch kaachiche kaye kaachiche.” 
REV.5.14	Ekw anichii neu kaa pimaatisiitwaau awenichii “Amen” kaa itwetwaau ekw anichii kaa chisheinuutwaau chii pahchishinuuch kaye chii nuuchiishtuweuch Chishemanituuh kaye aniyuuh Maanishchaanisha.
REV.6.1	Ekw kaa waapamak an Maanishchaanish e aapahahk peyakw aniyuuh niishwaashch kaa itahtaniyikwaauh chiishaawaach pasakuhiikanh. Nichii pehtwaau maak peyakw anichii kaa pimaatisiitwaau awenich e itwet, “Aashtam.” Mwehch nimischuuch e itihtaakusitwaau e chistutwaau ekun kaa ishpish chishewet aniyuu e itwet. 
REV.6.2	Ekw kaa iitaapiyaan, kaa waapamak e waapisit kaapalakaskweu. An maak kaa tehtapit aniyuuh kaapalakaskweuh chii tahkuneu ahchaapiih. Chii miyaakanuu chisheuchimaau astutiniyuu ekw kaa chistuhtet kihchikiishikuhch uhchi anite aschiihch e ituhtet. Chii tepihekupane maanh aweyuuh chechii ati uchimaahkatuwaat. Miin maak chii chistuhteu chechii tepihaat kaye chechii ati uchimaahkatuwaat kutak aweyuuh. 
REV.6.3	Iskutak maak miin kutachiyuu aniyuuh niishwaashch kaa itahtaniyikwaauh chiishaawaach pasakuhiikanh kaa aapahahk an Maanishchaanish ekw kaa pehtuuk miin an wehchi ihtaat anichii neu kaa pimaatisiitwaau awenich e itwet, “Aashtam.” 
REV.6.4	Ekw miin kutak kaapalakaskweu kaa uhchi wiiwiit. Chii mihkusuu an kaapalakaskweu. An maak kaa tehtapit aniyuuh kaapalakaskweuh chii miyaakanuu chechii ihtuutahk chechii nitupayinaanuyich kaye chechii nipahiituyich aweyuuh aniyuu e nitupayiyich. Chii miyaakanuu e mihchaapiskaayich nitupayuuhkumaaniyuu. 
REV.6.5	Miin chekwaan kaa ispayihch, miin kutachiyuu aniyuuh chiishaawaach pasakuhiikanh kaa aapahahk an Maanishchaanish. Ekw nishtu kaa aapahahk. Ekw an nishtu e ihtaat anichii neu kaa pimaatisiitwaau awenich kaa itwet, “Aashtam.” Iskutak maak e iitaapiyaan nichii waapamaau e wiipisit kaapalakaskweu. An maak kaa tehtapit aniyuuh kaapalakaskweu chii tahkunam tipaapeskuchikaniyuu. 
REV.6.6	Ekw kaa pehtamaan pehtaakusuwin mwehch awen e ayimit e itihtaakuhch mekwesiinuu anichii neu kaa pimaatisiitwaau awenich e ihtaatwaau e uhtihtaakuhch. An awen kaa ayamit chii iteu, “Peyakw chiishikaauh e ishpish aapatisit awen mikw niishu tipaapekahiikan pahkweshikanh chika saakutahweu maak kutwaashch tipaapekahiikan ayuuminh. Mikw maak ekaawii wii wanaachihtaa an pimiih ekw maak an shuuminaapuuh.”
REV.6.7	Ekw an Maanishchaanish miin kutachiyuu aniyuuh chiishaawaach pasakuhiikaniyuu kaa aapahahk. Eukw ekw neu kaa aapahahk. Ekw kaa pehtuuk an neu e ihtaat anichii neu kaa pimaatisiitwaau awenich e itwet, “Aashtam.” 
REV.6.8	Miin kaa waapamak kaapalakaskweu e uhchi wiiwiit. Chii waapiteusiyuu an kaapalakaskweu. An maak kaa tehtapit aniyuuh kaapalakaskweuh nipuwin chii ishinihkaasuu. Utaahchiis maak anit e ihtaat ekut kaa ihtakuniyich Hades kaa ishinihkaateyich chiipaischiyuu. Chii miyaakanuuch maak uchii tipeyihchichewiniyuu peyakw eshikum neu e tashiyich aweyuuh utah aschiihch chechii nipahaatwaau nituupayuwiniyuu uhchi, kaye kauhkatewiniyuu uhchi, kaye nanaahkuu aahkusiiwinh uhchi. Chii miyaakanuuch kaye tipeyihchichewiniyuu chechii ihtuutawaatwaau kaa kushtaatikusiyich awesiisa anite aschiihch kaa ihtaayich chechii nanipahaayich aweyuuh.
REV.6.9	Ekw an Maanishchaanish kaa apahahk miin kutachiyuu chiishaawaach pasakuhiikaniyuu. Eukw ekw niyaayin kaa aapahahk. Iskutak maak kaa aapahahk aniyuu chiishaawaach pasakuhiikaniyuu ekw kaa waapamach utahchaahkuwaauh anichii kaa nipahaakanuutwaau Chishemanituuh utayimuwiniyuu e chii taapwehtamuwaatwaau kaye e chii waawiihtahkwaau taan e ishi taapwehtahkwaau. Anite pachishtinicheu miichisuunaahtikuhch taanit kaa chii maamihchimaakanuyich Chishemanituuh, anit maak niihtaahch ekut kaa waapamach utahchaahkuwaauh uchii. 
REV.6.10	Chii chisheweuch maak e tepwetwaau, “Nitipeyihchikeminaan kaa suuhkaatisiyin, kaa payehchisiyin, kaa tepicheyihtaakusiyin chechii taapweucheyimikuyin. Taaishpish che wiyaaskunitwaau anichii anite aschiihch kaa ihtaatwaau kaa nipahiyiamihtwaau. Taaishpish che taapishtuutwaau anichii kaa nipahiyiamihtwaau.” 
REV.6.11	Ekw paahpeyakw kaa miyaakanuutwaau e waapayikwaauh akuhpa. Chii itaakanuuch maak miin weipishchiish chechii ayiwepitwaau paatish tip chii ishpish nipahaakanuyichen wiich aapachihaakanuwaauh ekw maak wiichishaanawaauh taan aniyuuh chipaa nipahaakanuyuuh muyaam wiyawaau e chii nipahaakanuutwaau.
REV.6.12	Ekw kaa waapamak an Maanishchaanish miin kutachiyuu chiishaawaach pasakuhiikaniyuu e aapahahk. Eukw ekw kutwaashch kaa aapahahk. Iskutak maak kaa aapahahk ekw kaa mista kuihkuhch. Piisim chii tipischipayuu muyaam machunish kaa suuhchekahch e wiipekahch ekun kaa ishinaakusit. Ekw tipischipiisim kaa mihkusit, muyaam e suukusit ekun kaa ishinaakusit. 
REV.6.13	Achahkushach chii paahpahchishinuuch chiishikuhch uhchi anite ishi aschiihch muyaam e ishi pahchishinitwaauh waapaminich ekaa atisutwaau iskutak e suuhchiiweyich. 
REV.6.14	Chiishikw maak chii paasikunaakun muyaam masinahiikan e ati tihtipinikanuuhch ekun kaa ispayihch. Misiwe wachuuh ekw maak ministikw chii aahchipayuuh taanit kaa ihtakuhkwaauh uhchi. 
REV.6.15	Misiwe maak awenichii anit aschiihch kaa ihtaatwaau chii nituu kaasuuch anite e waatakwaapiskahiikanuyich wachiihch maak shiipaa asiniih e mihchaapischisiyich. Ekw anichii chisheuchimaauch, kaye anichii kaa chisteyihtaakusitwaau chisheuchimaasishach, nitupayuu uchimaauch, anichii kaa miisitisiitwaau, anichii kaa chisteyihtaakusitwaau awenichii, kaa utaapachihaakanitutawaakanuutwaau kaye ekaa kaa utaapachihaakanitutawaakanuutwaau kaye misiwe kutak awen chii nituu kaasuu anite e waatakwaapiskaayich wachiihch maak shiipaa asiniih e mihchaapischisiyich. 
REV.6.16	Ekw kaa tepwetwaau anite ishi wachiihch ekw maak anite e ihtaayich kaa maamihchaapischisiyiich asinii, e itwetwaau, “Pechi pachishtahunaan maa. Pechi kaainaan ekaa chechii waapamiyimiht an chisheuchimaau tehtapuwinihch kaa apit kaye ekaa chechii wiyaaskunikuuyaahch an Maanishchaanish. 
REV.6.17	Wesh ekw wetihchipayiyich taanit misiwe aweyuuh che aahkwaach waweshihaatwaau. Namui maak awen chika chii ishikaapuushtam uyuu che ishi waweshihaakanuyich aweyuuh.”
REV.7.1	Iskutak kaa chiishipayihch uu kaa ishi waapahtiikuyaan ekw kaa waapamakwaau neu enchilich e niipuutwaau misiwe anite newiich e uhchiiwech. Chii aakuschikaapuuch ekaa chechii yuutiniyich anite aschiihch ishi maak anite chihchikamiihch ishi maak anite ishi mistikuh e ihtaayich. 
REV.7.2	Miin maak kutak enchil nichii waapamaau anite waapanuutaahch e uhtuhtet. Chishemanituuh uchiisaawaachihchikaniyuu chii pechi tahkunamuweu. Chii chisheweu e tepwaataat aniyuuh neu enchilh kaa miyaakanuyich chechii wanaachihtaayich aschiiyuu ekw maak chihchikamiyuu. Chii iteu aniyuuh enchilh, 
REV.7.3	“Ekaawii wanaachihtaakw aschii kaye chihchikamii maak mistikuch paatish chii chiishaawaachihiimachenh Chishemanituu utaapachihaakanh uskahtikuwaahch.” 
REV.7.4	Ekw kaa pehtamaan taan kaa tashitwaau anichii kaa chiishaawaachihaakanuutwaau Chishemanituuh uchiisaawaachihchikaniyuu uskahtikuwaahch. Peyakwaau mihtaahtumitanuu miin nemitanuu neuwaau chishe mitaahtumitanuu chii tashuuch. Misiwe anite e niishushaap piihtau itiskaanesiyich Israel iinuuh chii uhchiyuuch anichii kaa chiishaawaachihaakanuutwaau. 
REV.7.5	Niishushaapwaau chishemitaahtumitanuu chii chiishaawaachihaakanuuch anichii anite Judah e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Reuben e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Gad e ihtaayich kaa uhtitapechisihkwaau. 
REV.7.6	Niishushaapwaau chishemitaahtumitanuu chii chiishaawaachihaakanuuch anichii anite Asher e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Naphtali e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Manasseh e ihtaayich kaa uhtitapechisihkwaau. 
REV.7.7	Niishushaapwaau chishemitaahtumitanuu chii chiishaawaachihaakanuuch anichii anite Simeon e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Levi e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Issachar e ihtaayich kaa uhtitapechisihkwaau. 
REV.7.8	Niishushaapwaau chishemitaahtumitanuu chii chiishaawaachihaakanuuch anichii anite Zebulun e ihtaayich kaa uhtitapechisihkwaau. Niishushaapwaau chishemitaahtumitanuu chii chiishaawaachihaakanuuch anichii anite Joseph e ihtaayich kaa uhtitapechisihkwaau. Ekw maak anichii anite Benjamin e ihtaayich kaa uhtitapechisihkwaau niishushaapwaau chishemitaahtumitanuu chii chiishaawaachihaakanuuch.
REV.7.9	Iskutak kaa chiishipayihch uu maahchishtai kaa ishi waapahtiikuyaan ekw kaa waapamakwaau e mista mihchetitwaau awenichii, ekaa mechim chii achimaakanuutwaau kaa ishpish chii mihchetitwaau. Misiwe e itiskaanesinaanuyich e uhchiitwaau, misiwe e ishi maamuuteushiinaanuyich, kaye misiwe e ishi ayiminaanuyich misiwe chii uhchishkuukaapuushtamuweuch Chishemanituuh uchisheuchimaau tehtapuwiniyuu ekw maak aniyuuh maanishchaansha. Misiwe e tashitwaau chii waapaaspisuuch kaye chii tahkunamuch niipisiyaahtikw utihchiiwaahch e muuchicheyihtahkwaau. 
REV.7.10	Chii iteuch maak e chishewetwaau, “Chishemanituu an kaa apit chisheuchimaau tehtapuwinihch ekw maak an Maanishchaanish ekute wehchipayihch pimaachihiiwewin.” 
REV.7.11	Misiwe maak enchilich chii waaskaakaapuushtamuch aniyuu chisheuchimaau tehtapuwiniyuu kaye anichii kaa chisteyihtaakusitwaau chisheinuuh chii waaskaakaapuushtamuch kaye anichii kaa neutwaau kaa pimaatisiitwaau awenich. Chii uchihchiihkunipayihuuch uhchishkuu aniyuu chisheuchimaau tehtapuwiniyuu e nuuchiishtuwaatwaau Chishemanituu 
REV.7.12	E itwetwaau, “Taapwe ekun e ishinaakuhch. Ayaau Chishemanituu shaweyihchichewiniyuu, kachehtaaweyihtamuwiniyuu, chisteyihtaakusuwiniyuu kaye maskuusiiwiniyuu. Eukw maak wehchi maamihchimikut aweyuu, kaye eukw uyuu wehchi nanaaskumikut kaye chishtaachimikut kaachiche kaye kaachiche. Amen.” 
REV.7.13	Ekw peyakw an kaa chisteyihtaakusit chisheinuu kaa pechi iishit, “Anichii maa kaa waapaaspisutwaau, awenich anichii kaye maak taanite wehchiitwaau.” 
REV.7.14	Ekw kaa itak, “Namui niya nichischeyimaauch. Chii eukw chescheyimatwaau.” Nichii itikw maak, “Eukunich uchii kaa shaapushkahkwaau taan kaa ishi nanehkaachihaakanuutwaau. Chii chishtaapautaauch utakuhpuwaauh aniyuu Maanishchaanisha umihkuyich ekw maak kaa waapaayikwaauh aniyuuh utakuhpuwaauh. 
REV.7.15	Eukw maak uyuu wehchi uhchishkuukaapuushtamuwaatwaau Chishemanituuh uchisheuchimaau tehtapuwiniyuu kaye wehchi tasine atushkuwaatwaau anite uchisheayimiheukamikuwiihch. An maak kaa apit anit chisheuchimaau tehtapuwinihch kata akuniskuweu e miyu kanuweyimaat. 
REV.7.16	Namui maak miin wiiskaat kata uhchi siiweyuuch. Namui miin wiiskaat kata uhchi nuuhteyaapaakweuch. Namui kata uhchi ishkwaasukuuch piisim maak chekwaayuu e mista chishiteyich. 
REV.7.17	Wesh an Maanishchaanish tetaauch anit e ihtakuniyich aniyuu chisheuchimaau tehtapuwiniyuu eukuu Maanishchaanishuiinuu che miyu kanuweyimaat uyuuh. Kaye chika ituhtaheu anit e ihtakuniyich e muuschichuuniyich pimaatisiyuu nipiiyuu. Ekw maak Chishemanituu che kaasiihamuwaat uschiishikuyuuh misiwe aniyuuh kaa uhchihkuwaapiitwaauh.”
REV.8.1	Ekw an Maanishchaanish miin kaa manahk chiishaawaach pasakuhiikaniyuu anit masinahiikanihch uhchi. Eukw ekw aniyuu maahchishtai chiishaawaach pasakuhiikaniyuu. Iskutak maak kaa manahk apihtuu tipahiikan namui mitun chekwaan uhchi pehtaakun anite kihchikiishikuhch. 
REV.8.2	Ekw kaa waapamakwaau anichii niishwaashch enchilich muush uhchishkuu Chishemanituuh e ihtaayich kaa niipuutwaau. Niishwaashch puutaachikanh chii miyaakanuuch. 
REV.8.3	Chii ihtaau miin kutak enchil e tahkunahk e ushaaushuuliyaanaapiskaayich wiyaakaniyuu kaa wiihchimaakuniyich chekwaayuu kaa chii ishkwaasikanuyich e ihtakuniyich anit. Chii pechi niipuu uhpime anit aniyuu pachishtinicheunaapiskuyuu. Mistahii maak chii miyaakanuu aniyuu kaa wiichimaakusiyich chekwaayuu chechii chiikaunahk utayimichikewiniihch kaa taapwehtamiitwaauh kaye chechii pachishtinamuwaat Chishemanituuh anit kaa ushaaushuuliyaanaapiskuuhch pachishtinicheunaapiskuhch. 
REV.8.4	Aniyuu kaa wiihchimaakusiyich kaa ishkwaateyich kaa tahkunahk an enchil uhchishkuu Chishemanituu e ihtaayich kaa niipuut, anite Chishemanituu e ihtaayich chii itaapihtepayiniyuu, eyuu aniyuuh kaa taapwehtamiyich utayimihchikewiniyuuh e asichipayiniyikwaauh. 
REV.8.5	Ekw an enchil kaa saakaschinitaat aniyuu kaa ushaaushuuliyaaunaapiskaayich wiyaakaniyuu ishkuteyuu e ashtaat anit pachishtinicheunaapiskuhch e uhtinahk. Ekw anite aschiihch kaa ishiwepinahk aniyuu ishkuteyuu, Tiiwehch maak chii pehtaakusuuch nimischuuch kaye chii mista waaswaastepayuu kaye chii kuihkun.
REV.8.6	Ekw anichii niishwaashch enchilch niishwaashch puutaachikanh kaa tahkunihkwaau kaa ayeskuwiitwaau chechii puutaatahkwaau aniyuuh puutaachikanh. 
REV.8.7	Ekw an niishtam kaa ihtaat enchil kaa puutaatahk upuutaachikan. Chii miskumiyuuhtaan kaye ishkuteu chii pahchishtin e chiikuupayihch mihkw anite aschiihch e ishi pahchishtihch. Chekaat aapihtuu e ispichiskamikaach aschii chii ishkwaateu. Chekaat maak aapihtuu chii ishpish ishkwaasuuch mistikuch. Misiwe kaye mashkushuuh chii ishkwaateuh. 
REV.8.8	Ekw miin kutak enchil kaa puutahk upuutaachikan. Muyaam mista wachiih e ishkuteuhch chii ishinaakun chekwaan chihchikamiihch e ishiwepinikanuuhch. Chekaat maak aapihtuu an chihchikamii chii ati mihkuun. 
REV.8.9	Misiwe taan kaa ishi pimaatisiimakahch nipiihch chekaat aapihtuu chii nipiimakan. Kaye peyakw eshikum nishtu chiimaanh anit kaa ihtakuhkwaauh chii wanaatan. 
REV.8.10	Ekw an nishtu kaa ihtaat enchil kaa puutaatahk upuutaachikan. E misichihtit achahkush chii pahchishinuu chiishikuhch uhchi anite ishi aschiihch. Muyaam anite e waniskwaahtikuut mistikw e pasut ekun kaa ishinaakusit an achahkush. Chekaat maak aapihtuu e tahtihkwaau siipiih kaye maak taanit pemaachuuhch nipiih ekute kaa ishi pahchishihk an achahkush. 
REV.8.11	An maak achahkush wiisakan chii ishinihkaasuu. Chekaat maak aapihtuu taanit e ati ihtakuhch nipiih chii wiisakaakamuu. Mihchetu awenichii chii nipahiikuuch aniyuu nipiiyuu e minihkwetwaau ekaa uhchi miywaakamiyich. 
REV.8.12	Ekw an neu kaa ihtaat enchil kaa puutaatahk upuutaachikan. Chekaat aapihtuu an piisim, kaye chekaat aapihtuu tipischipiisim kaye chekaat aapihtuu e tashitwaau achahkushach chii ihtakuniyuu kaa ishi wanaachihaakanuutwaau ekw namui tekash aapihtuu e iskwaayich e ishpish chihkaashtuwetwaau uhchi ishpish chihkaashtuweuch. Chekaat aapihtaachiishikaauh ishpish namui uhchi chihkaashtuweu piisim. Tipischipiisim kaye maak achahkushach kaye wiyawaau namui uhchi chihkaashtuweuch chekaat aapihtaatipiskaauh ishpish. 
REV.8.13	Mekwaach maak e iitaapiyaan, nichii waapamaau mischisuu e papaamihiyaat anite chiishikuhch e chishewet e itwet, “Kushtaatikun, kushtaatikun, kata kushtaatikun taan che ispayit misiwe awen utah aschiihch kaa ihtaat iskutak puutaatahkwaawenich upuutaachikanawaauh anichii nishtu enchilich eshkw ekaa uhchi puutaatahkwaau upuutaachikanawaauh.”
REV.9.1	Ekw miin kutak enchil kaa puutaatahk upuutaachikan. Eukw ekw Niyaayin enchilch kaa puutaatahkwaau upuutaachikanawaauh. Ekw kaa waapamak achahkush aschiihch e chii ishi pachishinikupane chiishikuhch uhchi. Chii miyaakanuu aapahiikaniyuu chechii aapahahk aniyuu kaa mista pukuneyaayich anite ishi nitaamihch aschiihch. 
REV.9.2	Iskutak maak kaa aapahahk aniyuu kaa mista pukuneyaayich chii uhchi wiiwiiyaapahtepayuu e mista akwaapahteyich muyaam anite e mista pasitech kaa chii ishpish akwaapahtech. Chii wiipaapahteu maak anite chiishikuhch. Piisim kaye chii ati ukaashtepayuu e ishpish akwaapahteyich. 
REV.9.3	Anite maak an e akwaapahtech ekute kaa uhchipayitwaau manichuushiishach muyaam kwaaskwaaskuhchishiishach e ishinaakusitwaau anite aschiihch e ati ihtaatwaau. Mwehch maak e ihtiyich aniyuu manichuushiisha e pachiskahwaayich aweyuuh kaa chii uhchi wanaachihaayich ekun kaa ishi miyaakanuutwaau uchii chechii ihtitwaau. 
REV.9.4	Chii itaakanuuch ekaa chechii wanaachihtaatwaau mashkushiih anite aschiihch kaye mistikw ekaa chechii wanaachihaatwaau kaye taan e ishi nihtaauchiniyikwaauh nihtaauchihchikan. Mikw aniyeyuuh aweyuuh ekaa kaa ayaayich Chishemanituuh uchiisaawaachihchikaniyuu anite uskahtikuwiihch eukunh aniyuuh kaa miyaakanuutwaau wiyesh chechii ihtuutawaatwaau. 
REV.9.5	Namui uhchi pachishtinaakanuuch chechii nipahaatwaau uyuuh aweyuuh, mikw chechii wawiisacheyihtamihaatwaau niyaayinuu piisim ishpish. Aniyuu maak e ishi wawiisacheyihtamihiiwetwaau muyaam e ishi wawiisacheyihtamihiiweyihch manichuushiisha e patiskahwaayich aweyuuh kaa chii uhchi wanaachihaayich ekun kaa iteyihtaakuniyich. 
REV.9.6	Niyaayin piisim maak ishpish chika naanituu miskamuch anichii awenichii taanite chechii uhchi nipitwaau mikw maak namui chika uhchi miskamuch. Chika nituweyihtamuch chechii nipitwaau namui mikw chika uhchi nipuuch. 
REV.9.7	Anichii maak manichuushiishach muyaam kwaaskwaaskuhchishiishach kaa ishinaakusitwaau muyaam anite kaapalakaskweuch e chii ayeskuhaakanuutwaau anite e maasihchaanuyich chechii ispahiitutwaau ekun kaa ishinaakusitwaau. Anite ustikwaaniwaahch chii chichishkamuch chekwaayuuh muyaam chisheuchimaau astutinh e ushaaushuuliyaaunaapiskuuniyikwaauh e ishinaakuniyikwaauh. Utaashtamuhkuwaauh muyaam iinuu mitaastamuhkwah chii ishinaakuniyuuh. 
REV.9.8	Ustikwaaniyaapiiwaauh muyaam iskweu ustikwaaniyaapiih chii ishinaakuniyuu ekw wiipitwaau muyaam mistatimuh wiipit ekun kaa ishinaakuniyikwaauh. 
REV.9.9	Chii uskaaschikanaapiskuuch maak. Aniyuuh maak uskaaschikanaapiskuwaauh muyaam piyiwaapiskw miskaaschikanaapiskwa ekun kaa ishinaakuniyikwaauh. Utihtahkunawaauh maak mwehch e mihchetitwaau tihtipitaapaanaaskuch e pimipahtwaatwaau kaapalakaskweuch ekun kaa itihtaakuniyikwaauh. 
REV.9.10	Usuuwaauh muyaam aamuu upachishkahiikan kaa iteyihtaakuniyich ekun kaa iteyihtaakuniyikwaauh. Kaye muyaam anichii manichuushach kaa patiskahwaatwaau aweyuu kaa ishinaakuniyikwaauh usuuwaauh ekun kaa ishinaakuniyikwaauh usuuwaauh uchii kwaashkwaashkuhchishiishach. Eukunh maak aniyuuh usuuwaauh kaa aapachihtaatwaau chechii wawiisacheyihtamihaatwaau aweyuuh niyaayin piisim ishpish. 
REV.9.11	Aniyuuh enchilh kaa uchimaaututamiyich aniyuu kaa mista pukuneyaayich ekun aniyuuh kaa uchimaamitwaau. Hebrew e ishi ayiminaanuyich Abaddon chii ishinihkaasuyuuh. Greek maak e ishi ayiminaanuyich Apollyon chii ishinihkaasuyuuh. Kaa wanaachihiiwet ishi itweshtamuwaataakanuuyuu aniyuu utishinihkaasuwin. 
REV.9.12	An niishtam che ishi nanehkaateyimunaanuuhch shaash chiishipayuu. Eshkw maak niishu chekwaayuu e kushtaatikuhkwaau kata paapayuuh che ispayitwaau awenichii.
REV.9.13	Ekw an kutwaashch e ihtaat enchil kaa puutaatahk upuutaachikan. Nichii pehtawaau maak awen e ayimit anite newiich e ishi kachiihcheyaayich aniyuu kaa ushaaushuuliyaaunaapiskuuniyich pachishtinicheu miichisuunaahtikuyuu uhchishkuu Chishemanituu e ihtaayich kaa ihtakuniyich e uhchi pehtaakusit. 
REV.9.14	Chii itaakanuu an kutwaashch kaa ihtaat enchil, “Aapihkunich anichii neu enchilich kaa maahkupisutwaau anite Euphrates kaa ishinihkaateyich mista siipiiyuu.” 
REV.9.15	Ekw kaa aapuhkunaakanuutwaau anichii neu enchilich. Wesh eukw uyuu tipahiikaniyuu, eukw uyuu e chiishikaayich, eukw uyuuh piisimh kaye eukw uyuu e pipuniyich kaa ishi ayeskuhaakanuwaakupanenich chechii aapihkunaakanuutwaau kaye chechii nipahaatwaau peyakw eshikum nishtu misiwe e itiskaanesiyich aweyuuh. 
REV.9.16	Nichii pehtamuwaan maak taan kaa tashitwaau anichii shimaakanishach. Niishwaau mitaahtumitanuu chishe mihtaahtumitanewaau chishemitaahtumitanuu. 
REV.9.17	An maak kaa ishi waapahtiikuuyaan nichii waapamaauch kaapalakaskweuch ekw maak anichii kaa tehtapitwaau aniyuuh kaapalakaskweuh. Miskaaschikanaapiskw chii chichishkamuch anichii kaa tehtapitwaau aniyuuh kaapalakaskweuh, e mihkwaayikwaau taapishkuuch ishkuteu kaa ishpish mihkwaach kaye e pachiskanaayikwaauh kaye e ushaawaayikwaauh. Anichii maak kaapalakaskweuch ustikwaanawaau mwehch mistatim mistikwaanh chii ishinaakuniyuuh. Utuuniwaahch chii uhchi saakaapahtepayuu e akwaapahteyich kaye ishkuteyuu chii uhchi nuukuniyuu ekw maak e usaawaapahteyich chekwaayuu. 
REV.9.18	Chekaat aapihtuu e tashitwaau awenichii anite aschiihch chii nipahiikuuch aniyuu e akwaapahteyich, aniyuu ishkuteyuu ekw maak aniyuu kaa usaawaapahteyich chekwaayuu utuuniihch aniyuuh kaapalakaskweuh kaa uhchipayiniyich. 
REV.9.19	Anichii maak kaapalakaskweuch utuuniwaahch ekw maak usuuwaahch chii ihtakuniyuu umaskuusiiwinawaau. Aniyuuh maak usuuwaauh taapishkuuch mistachinepukw chii ishinaakuniyuuh, e chii ushitikwaanuuniyikwaauh. Eukun maak aniyuuh kaa aapachihtaatwaau e waawiisacheyihtamihaatwaau aweyuuh. 
REV.9.20	Anichii maak awenichii ekaa uhchi wanaachihiikutwaau kaa wanaachihiiwemakaniyikwaau chekwaayuu namui yaapach uhchi mihchiiweyihtamuch kaye namui uhchi puuniyuuch taan kaa ishi machituutahkwaau. Namui uhchi kweskaatisiyuuch kaye namui uhchi puuniyuuch e nuuchiishtuwaatwaau machiahchaahkwa kaye aniyuu manituuhkaan kaa ushaaushuuliyaaunaapiskuyich, kaa waaseyaapichisiyich, kaye kaa ushaawaapischisiich kaa ishinaakusiyich, kaye aniyuu kaa asiniiyuyich, kaye aniyuu kaa mistikuyich. Namui uhchi mihchiiweyihtamuch kaye namui uhchi puuniyuuch e nuuchiishtuwaatwaau aniyuuh manituuhkaan ekaa waapahtamiyich kaye ekaa pehtamiyich kaye ekaa pimuhteyich. 
REV.9.21	Namui kaye uhchi mihchiiweyihtamuch kaye namui uhchi puuniyuuch e nipahiiwetwaau, e matewaatisiitwaau, e wiinisuu pimaatisiitwaau kaye e kachemutitwaau.
REV.10.1	Miin kaa ishi waapahtiikuyaan, miin kutak e suuhcheyihtaakusit enchil nichii waapamaau kihchikiishikuhch e uhtuhtet, kaskawanishkwa e utakuhpit. Piisimuyaapiyuu chii waaskaakuteyuu anite ustikwaanich. Utaashtamuhkw mwehch piisim e ishi chiihkaayaashtuwet chii ishinaakuniyuu. Ekw uskaath muyaam chiituwaaskuhiikanh e ishkuteuniyikwaauh chii ishinaakuniyuuh. 
REV.10.2	Chii tahkunam masinahiikanishiyuu utihchiihch. E chii aapahwetinikanuyikupane. Ekw aniyuu unihiiusit anite itehche chihchikamiihch chii ishi tahkuscheu ekw aniyuu unimihchiiusit aschiihch chiishi tahkuscheu. 
REV.10.3	Ekw kaa tepwet muyaam mista atim e itihtaakusit. Iskutak maak kaa tepwet anichii niishwaashch kaa tashitwaau nimischuuch chii uhchi pehtaakusuuch mwehch e ayimitwaau e itihtaakusitwaau. 
REV.10.4	Iskutak maak kaa pehtaakusitwaau anichii niishwaashch kaa tashitwaau nimischuuch muyaam e ayimitwaau kaa itihtaakusitwaau, nichii wii chihchi masinahiichen. Ekw kaa uhchi pehtamaan pehtaakusuwin kihchikiishikuhch uhchi e itikuyaan, “Ekaawii masinaha taan kaa itwetwaau anichii nimischuuch. Ekaawii awen chika uhchi chischeyihtam.” 
REV.10.5	Ekw an enchil napate anite chihchikamiihch ekw maak napate aschiihch kaa ishi tahkuschet kaa uhpanishchepayihtaat unahiitihchii kihchikiishikuhch ishi. 
REV.10.6	Ekw kaa itwet, “Eukw uu e itweyaan uhchishkuu Chishemanituu e ihtaat, an kaachiche kaa pimaatisiit, chiishikuyuu, aschiiyuu ekw maak chihchikamiyuu kaye misiwe e ishi ihtakuniyich anite chiishikuhch, aschiihch ekw maak chihchikamiihch kaa ushihtaat, ekun che ishpish nakaawiit ekw Chishemanituu chechii ihtuutahk taan aniyuuh waah ihtuutahk. 
REV.10.7	Iskutak maak an niishwaashch e ihtaat enchil puutaatahke upuutaachikan ekw che chiishihtaat Chishemanituu e tipihtuutahk taan kaa iteyihtamihiikut chechii ihtuutahk aniyuu chekwaayuu ekaa aweyuuh uhchi chischeyihtamiyich, aniyuu kaa ishi wiihtamuwaakupane aniyehkaa utaapachihaakanh kaa chischiwehiicheyitwaauh.” 
REV.10.8	Ekw miin kaa pehtuuk an awen kaa pechi ayimihiit kihchikiishikuhch uhchi e pechi iishit, “Maachiih utinim aniyuu masinahiikanishiyuu kaa aapahiisteyich utahchiihch an enchil anite chihchikamiihch kaye aschiihch kaa ishi tahkuschet.” 
REV.10.9	Ekw kaa naatak an enchil ekw kaa itak chechii pechi miit aniyuu masinahiikanishiyuu kaa tahkunahk. Ekw kaa pechi iishit, “Utin che miichiyin. Chika siiwaau chituunihch muyaam aamuusuukaau ekun che ishpitaman. Mikw maak iskutak chii kuhchipayihtaayine chika ati wiisakan anite chiskataahch.” 
REV.10.10	Kaa utinamuch aniyuu masinahiikanishiyuu kaa tahkunahk an enchil ekw kaa miichuuch. Iskutak maak kaa saskamuyaan nichii maspiten e siiwaach muyaam aamuusuukaau ekun kaa ispitamaan. Mikw maak iskutak kaa kuhchipayihtaayaan chii ati wiisakan anite niskataahch. 
REV.10.11	Ekw kaa itikuyaan, “Miin chika chischiwehiichen chika aayimuuten taan e ishi aayimuumikutwaau Chishemanituuh utayimuwiniyuu mihchetu awenichii, nanaahkuu e itiskaanesitwaau, nanaahkuu e ishi maamuuteushiitwaau, kaye maak nanaahkuu e ishi ayimitwaau. Chisheuchimaauch kaye taan e ishi aayimuumikutwaau Chishemanituuh utayimuwiniyuu chika aayimuutamuwaauch.”
REV.11.1	Ekw kaa miikuyaan mistikw tipaaskunikan. Nichii itikuun, “Chishemanituu iteu, pisikuuh. Che nituu tipaaskunaman nichisheayimiheukamikw kaye an pachishtinicheunaapiskw. Kaye maak che achimatwaau anichii anit kaa ihtaatwaau kaa nuuchiishtuutwaau. 
REV.11.2	Mikw ekaawii tipaaskunh anit e pwaahchihch waaskaa an chisheayimiheukamikw. Ekaawii tipaaskunh wesh anichii ekaa Jewa kaa itiskaanesitwaau chii miyaakanuuch aniyuu. Eukunich uchii che taahtahkushkaatahkwaau aniyuu ihtaawiniyuu kaa payehchisiimakaniyich nemitanuu niishu piisim ishpish.” 
REV.11.3	Mekwaach maak aniyuuh e chiishikaakwaauh nika itishahwaauch niishu awenich che utaapachihaakaniyaan chechii chischiwehiichetwaau. Kalwaakas machunishiyuu e chichishkahkwaau. Peyakwaau chishemitaahtumitanuu niishwaau mitaahtumitanuu miin kutwaashumitanuu chiishikaauh ekun che ishpish waawiihtahkwaau taan che ishpish miikwaau chechii ishi aayimuutahkwaau. Ekun e tahtihkwaau e chiishikaakwaauh nemitanuu niishu piisimh. 
REV.11.4	Uchii maak niishu aapachihaakanch eukunich anichii kaa niishukaapuutwaau Olive mistikuch kaye eukunich anichii aniyuuh niishu waashtenamaakanaahtikw uhchishkuu Chishemanituu e ihtaat kaa ihtakuniyikwaauh, aniyuuh misiwe aschiiyuu kaa uchimaaututamiyich. 
REV.11.5	Wii wiyesh ihtuutaakutwaawenich maak aweyuuh uchii niishu aapachihaakanich, ishkuteyuu chika uhchipayuu utuuniwaahch uhchi. Ekut maak che uhchi wanaachihaatwaau aniyuuh kaa uhkaatikutwaau. Ekut kaye che uhchi nipahaatwaau mikw e ishinaakusiyich aweyuuh waah wiyesh ihtuutaakutwaau. 
REV.11.6	Mekwaach maak aniyuu che ishpish chischiwehiichetwaau chika ayaauch tipeyihchichewiniyuu chechii ihtuutahkwaau ekaa chechii chimuuniyich. Chika miyaakanuuch kaye misiwe e ishi ihtakuniyich nipiiyuu chechii tipeyihtahkwaau ekw maak che ihtuutahkwaau aniyuu nipiiyuu mihkuhch chechii ishinaakuniyich. Mikw waa ishpish ihtuutahkwaau chika chii ihtuutamuch nanaahkuu itaaspinewiniyuu chechii ihtakuniyich aschiihch.
REV.11.7	Iskutak maak chiishi waawiihtahkwaawenich Chishemanituu utayimuwiniyuu ekw aniyuuh machi awesiisa anite kaa mista pukuneyaayich kaa uhchi kuikwaahtawiyich che maasihiikutwaau. Chika ashpashihiikuuch maak. Ekw che nipahiikutwaau. 
REV.11.8	Aniyuuh maak wiiyuuwaauh ekut anit meskanaahch aniyuu mista utenaayuu taanit kaa nipahaakanuyich kaa chiistaaskuhwaakanuyich aashiteyaahtikuhch utipeyihchikemuwaauh ekut che ihtakuniyikwaauh. Uu maak ihtaawin muyaam taan kaa iteyihtaakuhkwaauh aniyuuh ihtaawinh Sodom ekw maak Egypt kaa ishinihkaatekwaauh ekun kaa iteyihtaakuhkwaauh, naashch chii mishaau anit machaatisiiwin. 
REV.11.9	Misiwe maak e itiskaanesitwaau awenichii kaye nanaahkuu e ishi ayimitwaau kaye misiwe e ishi maamuuteushiitwaau mikw chika kanawaapahtamuweuch aniyuu wiiyuuyuu nishtu chiishikaau miin aapihtuu ishpish. Namui chika uhchi pachishtineuch chechii chiskahaakanuyich. 
REV.11.10	Anichii maak awenich aschiihch kaa ihtaatwaau chika miyeyihtamuch e chii nipahaakanuyich aniyuuh kaa niishiyich. Chika miywaatamuch kaye chika maamiituuch miiwewinh e chii nipahaakanuyich aniyuuh kaa niishiyich kaa ihtuutamiyich chechii nanehkaateyimunaanuyich utah aschiihch. 
REV.11.11	Mikw maak iskutak miyaaupayiniyikwaawen aniyuuh nishtu chiishikaau miin aapihtuu ekw Chishemanituu che miyaat yehewiniyuu aniyuuh e niishiyich ekw che uhchi pisikuyiyich. Misiwe maak awenichii che waapamaatwaau naashch chika sechisuuch. 
REV.11.12	Ekw anichii kaa niishitwaau kaa pehtawaatwaau aweyuu e ayimihiikutwaau kihchikiishikuhch uhchi. Chii itikuuch e chisheweyich, “Aashtamukw ute.” Ekw mekwaach e kanawaapamikutwaau aniyuu kaa uhkaatikutwaau chii uhpipayiyuuch kihchikiishikuhch ishi kaskawanishkuhch. 
REV.11.13	Iskutak maak kaa ispayihch uu, chii mista kuihkun. Peyakw eshikum mitaahtw waaskaahiikanh anit an ihtaawinihch chii wanaatin. Niishwaashwaau chishemitaahtumitanuu awenichii chii wanaatisiyuuch aniyuu kaa mista kuihkuniyich. Ekw anichii awenichii eshkw kaa ihtaatwaau aschiihch chii mista sechisuuch. Chii itweuch, Taapwe suuhcheyihtaakusuu Chishemanituu kihchikiishikuhch kaa ihtaat. 
REV.11.14	Uu maak niishu kaa ihtakuhch kaa ishi nanehkaateyimunaanuuhch shaash chii chiishipayuu. Eshkw maak miin kutach e nanehkaateyimunaanuuhch chika utihchipayuu. Shaash peshunaakun che utihchipayihch.
REV.11.15	Ekw miin kutak enchil kaa puutaatahk upuutaachikan. Eukw uu niishwaashch kaa ihtaat enchil. Nichii pehtawaauch maak awenichii e chishewetwaau, anite kihchikiishikuhch e ayimitwaau e itwetwaau, “Ekw wetinamaasut Chitipeyihchikeminuu kaye aniyuuh kaa pechi itishahwaat chechii uchimaautwaau utah aschiihch. Wiya maak Utipeyihchikeu chika uchimaau kaachiche kaye kaachiche.” 
REV.11.16	Ekw anichii niistanuu neu kaa chisteyihtaakusitwaau chisheinuuch kaa apitwaau uchisheuchimaau tehtapuwinawaauh uhchishkuu Chishemanituu e ihtaayich chii utishipayihuuch kaye chii nuuchiishtuweuch Chishemanituu 
REV.11.17	e itwetwaau, “Nitipeyihchikeminaan Chishemanituu maauch kaa suuhkaatisiyin, an kaa ihtaat kaye muush kaa pechi ihtaat, chinanaaskumitinaan e chii aapachihtaayin chisuuhkaatisiiwin chii e tipeyihchicheyin. 
REV.11.18	Misiwe e itiskaanesitwaau awenichii chii mista chishuwaasuuch. Ekw maak chiya wetihchipayihch chechii chishuwaasiyin kaye chechii wiyaaskunitwaau anichii kaa nipitwaau. Shaash utihchipayuu chechii tipahamuutwaau utipahamaakusiiwinawaau anichii chitaapachihaakanich kaye anichii uchischiwehiichesuuch kaye anichii kaa taapwehtahkwaau kaye maak anichii kaa chisteyihtahkwaau chitishinihkaasuwiniyuu, anichii kaa chisteyihtaakusitwaau kaye anichii ekaa kaa chisteyihtaakusitwaau. Shaash utihchipayuu chechii wanaachihaakanuutwaau anichii kaa wanaachihaatwaau aweyuuh utah aschiihch.”
REV.11.19	Ekw Chishemanituu uchisheayimiheukamikw kihchikiishikuhch kaa ihtakuniyich kaa aapahiikanuyich. Anite maak piihtakamihch chii nuukun an kaa payehchisiimakahch mistikuwat anite kaa tataakanuyich aniyuu niskumuwiniyuu Chishemanituu kaa ushihtamuwaat utiiniimh. Ekw kaa waaswaastepayihch kaye nimischuuch chii pehtaakusuuch. Kaye maak chii kuihkun kaye chii mista miskuumitaan.
REV.12.1	Ekw kaa nuukuhch naashch e maskaasinaakuhch chischinuwaapahtiiwewin anite kihchikiishikuhch. Nichii waapamaau iskweu, piisimh e utakuhpit e ishinaakusit kaye tipischipiisim shiipaa usitihch e ihtaayich. Chisheuchimaau astutiniyuu chii chichishkam niishushaap achahkusha e chikamuyich. 
REV.12.2	Chii kanuweyimaausuu an iskweu. Mekwaach maak chii aahkusuu che waapamaausut naashch maak chii wiisacheyihtam. Chii aashihkweu e ishpish aahkusit. 
REV.12.3	Miin kutach chischinuwaapahtiiwewin chii uhchi nuukun anite kihchikiishikuhch. Nichii waapamaau mista manichuush e mihkusit niishwaashch e tahtiniyikwaau ustikwaanh kaye mitahtu e tashiyich uteskan. Misiwe maak e tahtiniyikwaau aniyuu ustikwaan chisheuchimaau astutiniyuu chii chichishkam. 
REV.12.4	Chii pahkuchipiteu peyakw aniyuuh e naanishtiyich achahkusha anite chiishikuhch uhchi usuu e aapachihtaat ekw anite aschiihch kaa ishuwepinaat. Chii niipuu uhchishkuu aniyuu iskweu e ihtaayich mekwaach e aahkusiyich e ashuwaapamaat che ishpish pimaatisiyich aniyuuh awaasha chechii muwaat iskutak pimaatisiichen. 
REV.12.5	Ekw an iskweu kaa aahkusit, naapesha chii ayaaweu. Eukw maak uu mitun tekash che uchimaaututawaayich misiwe e itiskaanesiyich aweyuu utah aschiihch. Wiipach maak kaa pimaatisiit an awaash tiiwehch Chishemanituu e ihtaayich chii ishi utinaakanuu anite e ihtakuniyich Chishemanituu uchisheuchimaau tehtapuwin. 
REV.12.6	Ekw an iskweu anite pakwaatiskamikaahch ekute kaa itashimut, anite kaa ayeskustimaakut Chishemanituu che ihtaat. ekute maak anite che kanuweyimaakanuut peyakwaau chishemitaahtumitanuu niishwaa mitaahtumitanuu miin nikutwaashumitanuu chiishikaauh ishpish.
REV.12.7	Chii nitupayinaanuu maak anite kihchikiishikuhch. Michael ekw maak aniyuu utenchilamh chii maasiheuch aniyuu mista manichuusha ekw maak aniyuuh utenchilamiyuuh. 
REV.12.8	Mikw maak chii waanihtaauch an mista manichuush ekw maak aniyuuh utenchilamh. Ekw maak namui uhchi ihtakuniyuu taanite che ihtaatwaau anite kihchikiishikuhch. 
REV.12.9	Ekw kaa niihchiwepinaakanuut an mista maanichuus kihchikiishikuhch uhchi. Eukw maak an chinepukw weskach anite kaa ihtaat, Machimanituu maak Satan kaa ishinihkaataakanuut. Eukw uu kaa chii wiyeshihaat misiwe aweyuu utah aschiihch. Anite maak aschiihch chii ishuwepinaakanuu kaye misiwe aniyuu utenchilamh. 
REV.12.10	Ekw maak kaa pehtuuk awen e chishewet anite kihchikiishikuhch e ayimit. Chii iteu, “Ekw maak wiyaapahtamaahch Chishemanituu che pimaachihaat utiiniimh. Chii waapahtiiweu taan e ishpish suuhcheyihtaakusit chechii chisheuchimaaut kaye niwaapahtamuwaanaan taan e ishi ihtakuniyich chechii tipeyihchicheyihch aniyuuh Christ kaa pechi itishahwaat. Wesh an e chiishikaayich kaye e tipiskaayich muush kaa mamishimaat Chishemanituu utiiniimiyuuh uhchishkuu Chishemanituu e ihtaayich shaash chii niihchiwepinaakanuu. 
REV.12.11	Mikw maak Chishemanituuh utiiniimiyuuh chii shaakuuchihiikuu aniyuu uhchi Maanishchaanisha umihkuyuu, kaye maak aniyuu e waawiihtamiyich Chishemanituu umiywaachimuwiniyuu. Namui uhchi saachihtaauch upimaatisiiwinawaauh chechii nipahaakanuutwaau. 
REV.12.12	Miywaatamukw maak misiwe chiyawaau kihchikiishikuhch kaa ihtaayekw. Ekw chiyawaau aschii ekw maak chihchikamii chika aahkwaach machipayinaawaau wesh ekute anite e ihtaayekw kaa ituhtet machimanituu. Nuwach maak chishuwaasuu wesh chischeyihtam shaash e tahkwaayich utipahiikan.”
REV.12.13	Iskutak maak chescheyihtahk an mista manichuush anite aschiihch e chii ishi niihchiwepinaakanuut ekw kaa chihchi papaanuushuushkuwaat aniyuu iskweu kaa naapeshiiwiyich utawaashiimiyuu. 
REV.12.14	Mikw maak an iskweu chii miyaakanuu niishu mitihtahkunh muyaam mista piyesuu utihtahkun e ishinaakuniyikwaauh chechii ispahaat anite pakwaatiskamikaahch anite che kanuweyimikut Chishemanituu. ekute maak anite che ihtaat nishtu pipun miin aapihtuu ishpish ekaa chechii pischeyimikut aniyuu mista manichuusha. 
REV.12.15	Ekw an mista manichuush kaa aapahahk utuun. Nipiyuu kaa uhchichuuniyich anite utuunihch uhchi mwehch siipiih e itaachuuniyich. Eukw uyuu e wepaapuyaat aniyuuh iskweuh aniyuu e ishi weyuutaachuuniyich nipiiyuu uhchi. 
REV.12.16	Aschii maak chii wiichiheu aniyuu iskweu. Chii taautiimakan aschii ekw kaa akuhchipayihtaamakahch an nipii mista manichuush kaa aapuhkutaahtahk. 
REV.12.17	Ekw an mista manichuush kaa mista chishuwaahiikut aniyuu iskweu. Ekw kaa nituu nitupayihkahtumaat aniyuuh utaanische utawaashiimiyuuh, aniyuu misiwe kaa nanihiihtawaayich Chishemanituu, aniyuuh kaa waawiihtamiyich taan kaa pechi ihtiyich Jesus kaa pechi takushiniyich.
REV.13.1	An maak mista manichuush anite yaayeu chihchikamiihch chii niipuu.
REV.13.1	Ekw kaa waapamak machi awesiis anite chihchikamiihch e uhchi nuukusit. Niishwaashch chii tahtiniyuu ustikwaanh kaye mitaahtu chii tahtiniyuuh uteskanh. Chisheuchimaau astutinh chii akuteyuuh paahpeyakw anit aniyuuh uteskanh. Paahpeyakw maak aniyuuh ustikwaanh chii masinaateyuu anit ishinihkaasuwinh e paashtaamikuyich Chishemanituu e itihtaakuniyikwaauh. 
REV.13.2	An maak machi awesiis nuushe mistapisuu chii ishinaakusuu. Usitih muyaam kaakuus misit chii ishinaakuniyuuh. Utuun mwehch mistatim mituuniyuu chii ishinaakuniyuu. Ekw an mista manichuush kaa miyaat aniyuuh machi awesiisa wiya tipiiwe umaskuusiiwin kaye wiya tipiiwe utipeyihchichewin. Chii miyeu chechii apiyich anite uchisheuchimaau tehtapuwinihch. 
REV.13.3	Peyakw aniyuu ustikwaan an machi awesiis muyaam e chii mishwaakanihkaataakanuyich chii ishinaakuniyuu. Mikw maak shaash chii miiywaayuu. Misiwe maak anichii aschiihch kaa ihtaatwaau chii maamishkaateyimeuch aniyuu machi awesiisa kaye chii nuushuushkuweuch. 
REV.13.4	Mihchetu awenichii chii nuuchiishtuweuch aniyuu mista manichuusha aniyuu e chii miikuyich tipeyihchichewiniyuu machi awesiisa. Kaye aniyuuh machi awesiisa chii nuuchiishtuweuch, e itwetwaau, “Awen e iteyihtaakusit taan e iteyihtaakusiyich uyuu machi awesiisa. Awen keschihut chechii maasihaat.”
REV.13.5	An maak machi awesiis chii pachishtinaakanuu naashch chechii maamihchimut kaye chechii paashtaamaat Chishemanituuh. Chii pachishtinaakanuu kaye chechii tipeyihchiket nemitanuu niishu piisim ishpish. 
REV.13.6	Chii chihchi paashtaameu Chishemanituu kaye chii maayeyihtamuweu utishinihkaasuwiniyuu. Chii maayeyihtamuweu taanite e ihtaayich kaye misiwe aniyuuh kihchikiishikuhch kaa ihtaayitwaauh chii maayeyimeu. 
REV.13.7	Chii pachishtinaakanuu chechii maasihaat kaa taapwehtamiitwaauh kaye chechii tepihaat. Chii miyaakanuu tipeyihchewiniyuu chechii uchimaaututawaat misiwe e itiskaanesiyich aweyuuh kaye misiwe nanaahkuu e ishi ayimiyich kaye misiwe e ishi maamuuteushiyich. 
REV.13.8	Ekw maak misiwe awen aschiihch kaa ihtaat chika nuuchiishtuweu aniyuu machi awesiisa. Mikw anichii pimaatisiyuu masinahiikanihch kaa masinaateyikwaau utishinihkaasuwinawaau, aniyuu masinahiikaniyuu taanit kaa masinaasutwaau awenichii eshkw ekaa uhchi usihtaakanuuhch aschii, eukunich anichii namui uhchi nuuchiishtuweuch aniyuu machi awesiisa. Uu maak masinahiikan an Maanishchaanish kaa nipahaakanuut tipeyihtam. 
REV.13.9	Misiwe chiyawaau kaa nituhtamekw suuhk tekash wii nisituhtamukw uu. 
REV.13.10	An awen kaa itashteyikupane chechii chipahwaakanuut chika chipahwaakanuu, kaye an awen kaa itashteyikupane nitupayuuhkumaaniyuu e aapataniyich chechii nipahaakanuut cheshtinaash ekun che ihtuutawaakanuut. Ekw maak anichii kaa taapwehtahkwaau netuweyihtaakusitwaau suuhk chechii siipiiwesitwaau e yaaichikaaputwaau kaye suuhk muush chechii taapwehtahkwaau.
REV.13.11	Ekw miin kutak machi awesiis kaa waapamak anite aschiihch e uhchi muushchipayihut. Chii niishiniyuu uteskan muyaam Maanishchaanish uteskan kaa ishinaakuniyikwaauh ekun kaa ishinaakuniyikwaauh. Muyaam maak mista manichuush e chistut ekun kaa itihtaakusit e chistut. 
REV.13.12	Uu maak kutak machi awesiis mistahii chii miikuu tipeyihchichewiniyuu aniyuuh niishtam machi aweshiisa e uchimaaut chechii itaapachihiikut anit e ihtaayich. Ekw kaa aayihkamihaat misiwe aweyuu anite aschiihch kaa pimaatisiyich chechii nuuchiishtuwaayich aniyuu Niishtam kaa ihtaayich machi aweshiisa, aniyuuh machi awesiisa chihchiwe kaa mishuwaakanihkaataakanuwiikupane ustikwaaniihch ekw maak kaa miinuwaachihtaakanuyich. 
REV.13.13	Ekw an kutak kaa ihtaat machi awesiis nanaahkuu chii ishi mista maamishkaach ihtuu. Waawaach chii ihtuutam ishkuteyuu chechii pahchishtiniyich chiishikuhch uhchi anite ishi aschiihch misiwe aweyuu e kanawaapamikut. 
REV.13.14	Anichii maak awenichii anite aschiihch kaa ihtaatwaau chii wiyeshihiikuuch uyuu kaa ishi pachishtinaakanuyich uyuuh machi aweshiisa chechii maamishkaach ihtiyich e kanawaapamikuyich aniyuu kutak machi aweshiisa. Anichii awenichii aschiihch kaa ihtaatwaau chii itikuuch aniyuu niishu kaa ihtaayich machi awesiisa chechii ushihaatwaau manituuhkaan e chisteyihtaakuhaatwaau aniyuu machi aweshiisa chihchiwe kaa mishuwaakanihkaatikuyich nitupayuuhkumaaniyuu mikw maak yaapach e chii pimaatisiyich. 
REV.13.15	Chii pachishtinaakanuu maak uu machi awesiis chechii ihtuutawaat aniyuu manituuhkaan chechii iiniiwiyich. Ekw maak kaa ayimiyich kaye chii ihtuutaweyuuh aweyuuh ekaa kaa wii nuuchiishtuwaayich aniyuuh manituuhkaanh chechii nipahaakanuyich. 
REV.13.16	Uu maak machi awesiis chii aayihkamiheu misiwe aweyuuh chechii chiishaawaachisinahwaakanuyich unihiiwin mitihchiihch maak uskahtikuwiihch, misiwe aniyuu kaa chisteyihtaakusiyich kaye aniyuu ekaa kaa chisteyihtaakusiyich, aniyuuh kaa miisichisiyich kaye aniyuu kaa chistimaatisiyich, aniyuuh kaa utaapachihaakanitutawaakanuyich kaye aniyuu ekaa kaa utaapachihaakanitutawaakanuyich. 
REV.13.17	Namui maak awen uhchii ataaweu kaye namui awen uhchii utinaasuu chiishpin ekaa uhchi chiishaawaachisinahwaakanuukwe. Aniyuu maak anit kaa chiishaawaachisinahwaakanuutwaau, aniyuu e ishinihkaasuyich aniyuu machi awesiisa maak aniyuu utachistaasuwiniyuu chii masinaateyuu anit. 
REV.13.18	Ekut maak utah kachehtaaweyihtamuwin netuweyihtaakuhch. An maak awen kecheyihtaaweyihtamukwe chika chii chischeyihtam taan e ishi wiihtamaachemakaniyich aniyuu achihtaasuwiniyuu, wesh an achihtaasun naapeu aniyuu utishinihkaasun. Kutwaashch kutwaashch kutwaashch maak itasinaateyuu utishinihkaasun.
REV.14.1	Iskutak miin kaa iitaapiyaan nichii waapamaau an Maanishchaanish anite aniyuu wachiyuu Zion kaa ishinihkaateyich e niipuut. Peyakwaau mitaahtumitanuu miin nemitanuu neuwaau chishe mitaahtumitanuu chii tashiyuu aweyuuh anit e ihtaat. Aniyuuh maak aweyuuh uskahtikawiihch chii masinaateyuu aniyuuh Maanishchaanish utishinikaasuwiniyuu ekw maak Chishemanituu Uhtaawiimaauh utishinikaasuwiniyuu. 
REV.14.2	Ekw kaa pehtamaan pehtaakusuwin kihchikiishikuhch e uhchi ayimit awen muyaam nipiih e mista kaschi pahchishtihch e itihtaakuhch kaye muyaam nimischuuch e chistutwaau e itihtaakuhch. An pehtaakusuwin kaa pehtamaan muyaam e itihtaakuniyich awenichii e metuwetwaau aniyuuh kaa miyuuhtaakuniyikwaauh ayimiheu chistuhchikanh ekun kaa itihtaakuhch. 
REV.14.3	Nichii waapamaauch maak anichii peyakwaau mitaahtumitanuu miin nemitanuu neuwaau chishe mitaahtumitanuu kaa itashitwaau awenichii e uhchishkuukaapuushtamuwaatwaau Chishemanituuh uchisheuchimaau tehtapuwiniyuu kaye aniyuuh niishtunuu neu kaa chisteyihtaakusiyich chisheinuuh e uhchishkuukaapuushtawaatwaau kaye aniyuu kaa newiitwaauh kaa pimaatisiitwaau aweyuuh. E uskaayich nikamuwiniyuu chii nikamuuch. Namui maak kutak aweyuuh chika chii chischeyihtamiyuuh aniyuu nikamuniyuu kaa nikamutwaau mikw wiyawaau anichii peyakwaau mitaahtumitanuu miin nemitanuu neuwaau chishe mitaahtumitanuu kaa itashitwaau. Wesh eukw uchii kaa pimaachihiikutwaau Chishemanituu aschiihch uhchi. 
REV.14.4	Eukunich uchii ekaa uhchi wiinihiikutwaau iskweuh, payehchisiiwinihch kaa ishi kanuweyimisutwaau. Muush nuushuushkuweuch aniyuuh Maanishchaanisha taanite mikw e ituhteyich. Chii pimaachihaakanuuch aschiihch uhchi wiyawaau maak niishtam chii pachishtinaakanuuch Chishemanituu ekw maak Maanishchaanisha e ihtaayich. 
REV.14.5	Namui nihtaa uhchi nanatayuuch, ekaa nihtaa uhchi waniihtitwaau ishi kanawaapamikuuch Chishemanituu.
REV.14.6	Ekw miin kutak enchil kaa waapamak naashch e ispahahk ishpimihch anite e pimihiyaat, e pechi waawiihtamuwaat aniyuuh aschiihch kaa ihtaayich miyu tipaachimuwiniyuu muush che taapwemakaniyich. Misiwe aweyuuh chika wiihtamuweu, misiwe itiskaanesiyich, misiwe e ishi ayimiyich, nanaahkuu e ishi maamuuteushiyich. 
REV.14.7	Chii iteu an enchil e chishewet, “Maamihchimaahk Chishemanituu kaye chisteyimaahkw. Wesh shaash utihchipayuu anit che wiyaaskunaat misiwe aweyuuh. Nuuchiishtuwaahkw an kaa ushihtaat chiishikuyuu, aschiiyuu, chihchikamiyuu ekw maak misiwe e uhchi muuschichuuniyich nipiiyuu.” 
REV.14.8	Ekw miin kutak enchil kaa waapamak e uhchi pimihiyaat kaye wiya naashch e ispahahk ishpimihch anite e pimihiyaat. Chii iteu uu enchil, “An naashch kaa chisteyihtaakuhch ihtaawin Babylon kaa ishinihkaatech tekash chii wanaachihtaakanuu. Wesh ekut an ihtaawin naashch kaa wehtahch misiwe e itiskaanesitwaau awenichii ekaa mitun chechii nakaawiistahkwaau wiinisuu pimaatisiiwiniyuu mwehch kaa ihtiyich anit kaa ihtaayitwaauh. Aniyuu maak kaa ihtuutawaatwaau muyaam e minihaatwaau e suuhchisiimakaniyich shuuminaapuuyuu ishinaakuniyuu.” 
REV.14.9	Miin kutak enchil chii uhchi pimihiyaau naashch e ispahahk ishpimihch anite e ishi pimihiyaat. Ekw maamuu niishtu enchilich kaa nuukusitwaau. Ekw uu nishtu e ihtaat enchil kaa itwet e chishewet, “An awen che nuuchiishtuwaakwe aniyuuh machi awesiisa ekw maak aniyuuh manituuhkaan muyaam an machi awesiis e ishinaakusit kaa ishihaakanuyich kaye che pachishtinisukwe chechii chiishaawaachihaakanuut uskahtikuhch maak utihchiihch 
REV.14.10	kata muushihtaaweu taan e ishi chishuwaahaat Chishemanituuh. Aniyuu maak che ishi muushihtaawaat e chishuwaahaat Chishemanituuh mwehch awen e minihaakanuut shuuminaapuuyuu chika iteyihtaakuniyuu. Uyuu maak uchishuwaasuwin Chishemanituu tekash chiishi kutapinam anit aniyuu minihkwaakaniyuu anit e ishinaakuniyich e ihtakuniyich utaahkuyuwesuwin. Misiwe maak anichii che nuuchiishtuwaakwenich aniyuuh machi awesiisa kaye aniyuuh machi awesiis manituuhkaan kaye che pachishtinisuwaakwenich chechii chiishaawaachihaakanuutwaau uskahtikuwaahch maak utihchiiwaahch chika nanehkaateyimuhaakanuuch ishkuteyuu ekw maak usaawaapisch asiniih kaa wiinimaasuyich e ishkwaaswaakanuyich e aapatisiyich uhchishkuu aniyuuh Maanishchaanisha ekw maak aniyuuh utenchilamiyuuh kaa payehchisiyich e ihtaayich. 
REV.14.11	Aniyuu maak e kwaapahteyich aniyuu ishkuteyuu kaa nanehkaateyimuhiikutwaau kaachiche kata uhchi uhpaapahtepayuu. Namui maak nihtaa kata uhchi ihtakuniyuu taanit che aasteyeyihtahkwaau aniyuu e nanehkaateyimutwaau uchii kaa nuuchiishtuwaatwaau uyuu machi awesiisa kaye aniyuuh machi awesiis manituuhkaan. E chiishikaayich kaye e tipiskaayich chika nanehkaateyimuuch.”
REV.14.12	Ekut uu wehchi nituweyihtaakusitwaau kaa taapwehtahkwaau, anichii kaa nanihiihtamuwaatwaau uwiishuwewinh kaye ekaa kaa puuniitwaau e taapweyimaatwaau Jesus ekaa chechii nuuhtipuuniitwaau uyuu e ihtitwaau. 
REV.14.13	Miin chekwaan kaa ispayihch. Nichii pehtawaau awen kihchikiishikuhch e uhchi ayimit. Mwaau kaa itwet, “Masinaha uu. Ute ishi niishtamihch shaweyihtaakusuuch anichii che nipitwaau eshkw e wiichewaatwaau Jesus.” Ekw Kaa payehchisiit Ahchaahkw kaa itwet, “Ehe, taapwe shaweyihtaakusuuch. Chii aayimihuch e nuushuushkuwaatwaau Jesus ekw maak ekw che ayiwepitwaau. Taan e ishi maamuu kanawaapahtaakanuyich kaa ishi pechi aapachihiikutwaau Chishemanituu kata wiicheukuuch.”
REV.14.14	Miin kaa iitaapiyaan ekw kaa waapamak e waapisit kaskawanishkw. Nichii waapamaau maak awen e tehtapit aniyuuh kaskawanishkwa mwehch naapeu e ishinaakusit. E ushaaushuuliyaaunaapiskuuniyich chisheuchimaau astutiniyuu chii chichishkam an awen. E kaasaayich chimiskushaawesikaniyuu chii tahkunam. 
REV.14.15	Ekw miin kutak enchil kaa waapamak. Uu wii enchil aniyuu chisheayimiheukamikuyuu kihchikiishikuhch kaa ihtakuniyich ekute kaa uhchi wiiwiit. Ekw kaa itaat aniyuuh kaskawanishkuhch kaa tehtapiyich, “Utin an chichimiskushaawesikan, che nituu kachemisaman nihtaauchihchikanh wesh shaash utihchipayuu chechii maamuushtinikanuuhkwaauh. Shaash tekash chiishi nihtaauchinh.” Chii chisheweu aniyuu e itwet an enchil. 
REV.14.16	Ekw an kaa tehtapit aniyuuh kaskawanishkwa kaa wepipayihtaat aniyuu uchimiskusaawesikan anite ishi aschiihch. Misiwe maak e ishpishaayich aschiiyuu chii chimisham taan kaa ishi nihtaauchiniyich.
REV.14.17	Ekw miin kutak enchil kaa waapamak e uhchi wiiwiit aniyuu chisheayimiheukamikuyuu kihchikiishikuhch kaa ihtakuniyich. Kaye wiya chii tahkunam e kaasaayich chimiskushaawesikaniyuu. 
REV.14.18	Iskutak maak kaa pechi wiiwiit uu enchil ekw miin kutak enchil kaa wapamak anite aniyuu pachishtinicheunaapiskuyuu kaa ihtakuniyich e uhtuhtet. Eukw uu enchil tepeyihtahk ishkuteyuu. Ekw uu enchil kaa tepwaataat aniyuuh enchil kaa tahkunimiyich e kaasaayich chimiskushaawesikaniyuu. Chii chisheweu aniyuu e tepwaataat. Chii iteu maak aniyuuh enchilh, “Utinah an chichimiskusaawesikan che maamuushtinaman aniyuuh e maamuumahkwaau miinishah. Wesh shaash utihchipayuu chechii maamuushtinikanuuhkwaauh. Shaash miywaauh chechii maamuushtinikanuuhkwaauh.” 
REV.14.19	Ekw an enchil kaa wepipayihtaat aniyuu uchimiskusaawesikan anite ishi aschiihch. Ekw kaa maamuushtinahk aniyuuh miinishah. Anite maak che takuhiikanuyikwaauh ekute kaa ishuwepinahk anite weweshihaat Chishemanituu aweyuuh. 
REV.14.20	Wiiwiitamihch an ihtaawin ekute kaa takuhiikanuuhkwaau aniyuuh miinishah. Iskutak maak kaa takuhiikanuuhkwaau mistahii chii uhchi kuikwaasikuun mihkw anit an nihaau kaa takuhiikanuuhkwaau aniyuuh miinishah. An maak e ishi kuikwaasikuuhch mikw wiyesh niyaayinu misit chii ati ispihtahiipeu. Wiyesh maak niishwaamihtaahtumitanuu aschiiyuu tipahiikan chii iskwaache pisikw mihkw e ishinaakuhch.
REV.15.1	Miin maak kutach chekwaan nichii waapahten anite kihchikiishikuhch naashch e miskaasinaakuhch. Nichii waapamaauch niishwaashch enchilch. Misiwe paahpeyakw chii ayaauch nanaahkuu che ishi nanehkaateyimuhaatwaau aweyuu. Eukw maak uyuu maahchishtai che ishi nanehkaateyimunaanuyich wesh ekut uyuu che chiishipayiyich Chishemanituu utaahkuyuwesuwin. 
REV.15.2	Ekw kaa waapahtamaan chekwaan muyaam chihchikamii e shaapwaastenaakuhch mwehch waasenihtaakanaapiskw e ishinaakuhch chiikuu ishkuteu e ihtakuhch anite. Kaye nichii waapamaauch anichii awenichii kaa shaakuuchihaatwaau aniyuuh machi awesiisa. Namui uhchi nuuchiishtuwewaakupanenich uyuu machi awesiisa kaye aniyuu manituuhkaan kaye namui uhchi utinamuwewaakupanenich aniyuu achihtaasuwiniyuu utishinihkaasuwiniyuu e itasinaateyich. Chii niipuuch anite yaayeu aniyuu saakahiikaniyuu ayimiheuchistuhchikanh e tahkunihkwaau aniyuuh Chishemanituu kaa miikutwaau. 
REV.15.3	Chii nikamuuch maak Moses unikamuwiniyuu. Eukw uu Moses Chishemanituu kaa utaapachihaakanitutaakut. Uyuu maak unikamuwiniyuu chii nikamuuch e chishtaachimaatwaau Maanishchaanisha. Eukw uyuu kaa ishi nikamutwaau, “Utipeyihchikeu Chishemanituu chiya maauch kaa suuhkaatisiyin. Naashch taapwe miyeyihtaakun kaye chisteyihtaakun taan e ishi ihtuutaman. Chiya chichisheuchimaaututawaauch misiwe e itiskaanesitwaau awenichii, muush kuiskw chitihtin kaye muush taapwemakan taan e itweyin. 
REV.15.4	Utipeyihchikeu, awen ekaa che nanihchiishtaask kaye ekaa che chishtaatutahk chitishinihkaasuwiniyuu. Wesh mikw chiya chipayehchisiin. Misiwe awenichii e itiskaanesitwaau chika pechi nuuchiishtaakuch wesh chichii waapahtiiwen e ishpish kuiskw ihtiyin.” Eukw uyuu kaa itahamaasutwaau e nikamutwaau. 
REV.15.5	Iskutak maak kaa chiishipayihch uu ekw miin kutach chekwaan kaa waapahtamaan. Chishemanituu uchisheayimiheukamikw anite kihchikiishikuhch kaa ihtakuniyich chii aapahiipayiniyuu. Eukw uyuu maahkiiyuu anite kaa chii ihtaat Chishemanituu e papaawiichewaat utiiniim. 
REV.15.6	Ekw anichii niishwaashch enchilich kaa petaatwaau taan che ishi nanehkaateyimunaanuyich kaa uhchi wiiwiitwaau aniyuu chisheayimiheukamikuyuu. Chii waapaaspisuuch maak e waaskushteyikwaau uchekwaanimuwaau e ishpish payehkaniyikwaau, ekw anite uskaaschikaniwaahch chii maahkupisuuch chekwaayuu muyaam e ushaaushuuliyaaunaapiskusiyich pahkuhtehun e ishinaakuniyich. 
REV.15.7	Ekw peyakw anichii e neutwaau kaa pimaatisiitwaau awenichii kaa miyaat paahpeyakw aniyuu niishwaashch enchil wiyaakaniyuu e muutaayaayich e saakaschineshteyich anit Chishemanituu an kaachiche kaa pimaatisiit utaahkuyuwesuwin. 
REV.15.8	Chii chiispwaapahteu maak an chisheayimiheukamikw anite wehchipayihch Chishemanituu uchisteyihtaakusuwin kaye usuuhkaatisiiwin. Namui maak awen chika chii piihcheu anite paatish tekash chiishipayihche an taan che ishi nanehkaateyimunaanuuhch. Namui maak awen uhchiih piihcheu anite paatish tekash kaa chiishipayihch aniyuu niishwaashuyich chipaa ishi nanehkaateyimuhaakanuuch awenichii anichii niishwaashch enchilch kaa ishi pechi pachishtinahkwaau chechii ishi nanehkaateyimunaanuyich.
REV.16.1	Ekw kaa pehtawak awen anite chisheayimiheukamikuhch e uhchi pehtaakusit e ayimit. Chii chisheweu an awen. Chii iteu aniyuuh niishwaashch kaa tashiyich enchil, “Maachiikw. Anite aschiihch ishi kutapinamukw aniyuu niishwaashch kaa muutaayaakwaau wiyaakanh anit e ihtakuniyich Chishemanituu utaahkuyuwesuwin.” 
REV.16.2	Ekw an niishtam enchil kaa kutapinahk aniyuu uwiyaakan anite ishi aschiihch. Anichii maak kaa ayaawaatwaau aniyuuh machi aweshiisa uchiisaawaachihchikaniyuu kaye kaa maamihchimaatwaau aniyuu manituuhkaan mwehch an machi awesiis e ishinaakusit kaa ishihaakanuyich chii umichiyuupayuuch naashch e maayaasinaakuniyikwaau kaye naashch e aahkuhiikutwaau aniyuu taan kaa ishi umichiiupayitwaauh. 
REV.16.3	Ekw miin kutak enchil kaa kutapinahk uwiyaakan. Anite chihchikamiihch ekute kaa ishi kutapinahk. Ekw an nipii kaa ati suuhkwaakamihch muyaam awen e nipit umihkw ekun kaa ishinaakuhch. Misiwe maak chekwaan anite chihchikamiihch kaa ihtakuhch chii nipiimakan. 
REV.16.4	Ekw an nishtu kaa ihtaat enchil kaa kutapinahk uwiyaakan anite e ihtakuniyikwaauh siipii kaye anite wehchi muuschichuuniyich nipiiyuu. Misiwe maak chii ati suuhkwaakamiyuu aniyuu nipiyuu. 
REV.16.5	Nichii pehtawaau maak an enchil misiwe nipiiyuu kaa uchimaahkahtahk e itwet e maamihchimaat, “Chishemanituu tekash kuiskw chitihtin uu kaa ishi wiyaaskunicheyin, chiya mikw chipayehchisiyin, chiya kaa ihtaayin kaye muush kaa pechi ihtaayin. 
REV.16.6	Wesh naapeuh chii nipahiikuuch anichii uchischiwehiichesuuch kaye anichii kaa taapwehtahkwaau. Ekw maak, chiya Chishemanituu, maayitwaau mihkuyuu chechii minihkwetwaau anichii awenich kaa nipahaatwaau uyuuh. Tepicheyihtaakuniyuu maak uyuu chechii ihtuutuutwaau aniyuu e chii pechi ihtitwaau.” 
REV.16.7	Ekw anite pachishtinicheunaapiskw e ihtakuhch ekute kaa uhchi pehtuuk awen e itwet, “Utipeyihchikeu, Chishemanituu chiya maauch kaa suuhkaatisiyin. Taapwe kuiskw chit ishi wiyaaskunaauch awenichii e wiyaaskunitwaau. Taapwe iteyihtaakuniyuu kaye chechii wiyaaskunitwaau.”
REV.16.8	Ekw an neu e ihtaat enchil piisimuhch kaa ishi kutapinahk uwiyaakan. Piisim chii pachishtinaakanuu chechii ishkwaaswaat aweyuu tekash e ishpish wiisikaastuwet. 
REV.16.9	Chii ishkwaasuuch maak awenichii e ishpish wiisikaastuweyich piisim. Ekw kaa paashtaamaatwaau Chishemanituuh aniyuuh kaa ayaayich tipeyihchichewiniyuu uyuu chechii ishi nanehkaateyimunaanuyich. Mikw maak namui awen uhchi chishtaachimeu Chishemanituuh kaye namui uhchi kweskaatisiyuu. 
REV.16.10	Ekw an Niyaayinuu kaa ihtaat enchil kaa kutapinahk uwiyaakan anite ishi aniyuu machi awesiisa uchisheuchimaau tehtapuwiniihch. Chii tipischipayuu maak anite an machi awesiis uchimaau utaschiihch. Chii maamaakuhtamuch awenichii uteyiniiwaau e ishpish wiisacheyihtahkwaau 
REV.16.11	ekw kaa paashtaamaatwaau Chishemanituu kihchikiishikuhch kaa ihtaayich aniyuu e wiisacheyihtahkwaau ekw maak umichiiwaauh uhchi. Mikw maak namui yaapach uhchi kweskaatisiyuuch. 
REV.16.12	Ekw an kutwaashch kaa ihtaat enchil kaa kutapinahk uwiyaakan. Anite aniyuu siipiiyuu Euphrates kaa ishinihkaateyich ekute kaa ishi kutapinahk aniyuu uwiyaakan. Ekw an siipiih kaa paahkupayihch mikw chechii ishi aashuuhtetwaau anit anichii chisheuchimaauch waapanuutaahch che uhtuhtetwaau, anichii che pechi nitupayitwaau. 
REV.16.13	Nichii waapamaauch maak nishtu machiahchaahkuch naashch e wiineyihtaakusitwaau, muyaam ayikahch e ishinaakusitwaau. Peyakw an aniyuuh mista manichuush utuuniihch chii uhchi wiiwiipayuu, ekw kutak aniyuuh machi awesiisa utuuniihch, ekw an nishtu kaa ihtaat aniyuuh machi uchischiwehiichesuu utuuniihch ekute kaa uhchi wiiwiipayit. 
REV.16.14	Wesh eukw uchii machiahchaahkuch maamishkaach kaa ihtitwaau. Misiwe e tashiyich chisheuchimaau utah aschiihch nituu maamuuneuch chechii pechi maasihcheyich utihchipayiche aniyuu Chishemanituu maauch kaa suuhkaatisiyich kaa chisteyihtaakuniyich uchiishikaamiyuu.
REV.16.15	Utipeyihchikeu maak iteu, “Muyaam chimutisk e iteyihtaakuniyich e takushihk ekun che iteyihtaakuhch niya takushiniyaane. Chika shaweyihtaakusuu maak an awen ekaa che kauhkusit mekwaach e ashuwaapit kaye che ayeskuushtaakwe uchekwaanimh mikw chechii ishi pushchishkahk ekw maak namui chika uhchi musheshkateu wiiwiite chechii pimaameyimut mushe anite e waapamaakanuut.” 
REV.16.16	Anichii maak machiahchaahkuch chii maamuuneuch aniyuu chisheuchimaau anite aniyuu wachiyuu Armageddon kaa ishinihkaateyich Hebrew e ishi ayiminaanuuhch. 
REV.16.17	Ekw an niishwaashch kaa ihtaat enchil kaa kutapinahk aniyuu uwiyaakan anite mushechiisikuhch ishi. Chii uhchi ayimuu maak awen anite chisheuchimaau tehtapuwinihch piihtakamihch chisheayimiheukamikuhch kaa ihtakuniyich e uhtahtaakusit. Chii chisheweu e itwet, “Shaash maak chiishihtaakanuu.” 
REV.16.18	Chii uhchi waaswaastepayuu maak. Chii pehtaakuniyuuh upehtaakusuwinawaauh awenichii. Nimischuuch chii pehtaakusuuch. Kaye chii mista kuihkun. Namui wiiskaat uhchi ihtakun e iteyihtaakuhch e kuihkuhch kaa ishpish pechi pimaatisiitwaau awenichii. Eukw uu mwaauch kaa kushtaatikuhch e kuihkuhch. 
REV.16.19	Ekw an kaa chisteyihtaakuhch ihtaawin Babylon kaa ishinihkaatech nistuyich kaa ishi pahkwepayihch. Misiwe ihtaawinh aschiihch kaa ihtakuhkwaauh chii wanaatinh. Chishemanituu maak namui uhchi wanichischisiitutam aniyuu ihtaawiniyuu Babylon kaa ishinihkaateyich. Chii ihtuutaweu aniyuu aweyuuh anit kaa ihtaayich chechii minihkweyich aniyuu shuuminaapuuyuu anit uminihkwaakanihch uhchi. Eukw uyuu minihkwaakaniyuu anit e ihtakuniyich utaahkuyuwesuwin. 
REV.16.20	Misiwe ministikwa kaye wachiih chii paasikunaakunh. 
REV.16.21	Ekw maak kaa mista miskumitaahch. Anichii maak maskumiyich kaa paahpahchishihkwaau paahpeyakw wiyesh mitaahtumitanuu tipaapekahiikan chii ispihtinikutuuch. Chii maahtakuhukuuch maak awenichii utah aschiihch aniyuuh maskumiih chiishikuhch kaa uhchi pahchishiniyich. Anichii maak awenich chii paashtaameuch e ishpish mista chishuwaahiikutwaau Chishemanituu taan kaa ishi nanehkaateyimuuhiikutwaau aniyuu e waahkunipayiyich, wesh naashch taapwe chii nanehkaateyimuch mekwaach uyuu kaa ispayihch.
REV.17.1	Ekw peyakw anichii niishwaashch kaa tashitwaau enchilich kaa ayaatwaau aniyuu niishwaashch wiyaakanh kaa muutaayaayikwaau kaa pechi nituwaapamit ekw kaa iishit, “Aashtam maa. Chika waapahtiitan taan che ishi waweshihaat Chishemanituu aniyuu iskweuh kaa pisikwaatisiyich. An iskweu kaa apit anite e ihtakuniyikwaauh mihchetu siipiih. 
REV.17.2	Chisheuchimaauch utah aschiihch kaa ihtaatwaau chii wiich pisikwaatisiimeuch aniyuuh iskweuh. Kaye maak misiwe awen utah aschiihch kaa ihtaat chii miyeyihtamuch nanaahkuu e chii ishi wiinisuu ihtuutawaatwaau aniyuuh iskweu, muyaam e chii minihkwewaatwaau ushuuminaapuuyuu ekun e ishinaakusitwaau ekw maak kaa chiishkwepetwaau.” Eukw uyuu kaa iishit an enchil.
REV.17.3	Ekw Kaa payehchisiit Ahchaahkw kaa pechi piihchishkuut. Ekw an enchil anite pakwaatiskamikaahch kaa pechi ituhtahiit. Nichii waapamaau maak anite iskweu e tehtapit machi aweshiisa e mihkusiyich. Uu maak machi awesiis ishinihkaasuwiniyuu e maayeyimikuyich Chishemanituuh chii masinaateyuuh anit e ihtaat. Niishwaashch chii tahtiniyuu ustikwaan. Chii mitaahtashiyuuh uteskanh. 
REV.17.4	An maak iskweu chii mihkwaaspisuu kaye chii wiisisuumihkwaayuuh uchekwaanimh. Chii waweshihuu e ushaaushuuliyaawaapiskuniyikwaau chekwaayuu kaye nanaahkuu e miyushiyich asinii ekw maak e waaseyaapischisiyich asiniisha e chichishkawaat. Chii tahkunam maak e ushaaushuuliyaawaapiskuniyich minihkwaakaniyuu. Anit maak minihkwaakanihch chii saakastinesteyuu nanaahkuu wiinisuu ihtuwinh wesh ekun mikw waa itaatisiit uu iskweu. 
REV.17.5	Anit maak uskahtikuhch chii masinaateyuu ishinihkaasuwiniyuu ekaa chischeyihtaakuniyich taan e ishi chiisuwemakaniyich. Mwaau kaa itashteyich, “Niya Babylon an kaa chisteyihtaakuhch ihtaawin. Niya nuukaawiimaaututawaauch upisikwaatisiiskweuch kaye misiwe anichii kaa miyeyihtahkwaau e machi ihtuutahkwaau utah aschiihch.” 
REV.17.6	Nichii waapamaau maak an iskweu e miyuhkasut e chii minihkwewaat umihkuyuu kaa taapwehtamiitwaauh ekw maak umihkuyuu aniyuuh kaa nipahaakanuyikupanenh e taapweyimaayich Jesus.
REV.17.6	Iskutak maak kaa waapamak naashch nichii maskaasinawaau. 
REV.17.7	Ekw kaa pechi kakwechimit an enchil chekwaayuu wehchi naashch maskaasinaamach. Ekw kaa itwet, “Chika wiihtamaatin chekwaan taan e ishi ekaa chischeyimat an iskweu kaye aniyuuh machi awesiisa kaa tehtapit niishwaashch kaa tahtiniyikwaau ustikwaaniyuuh kaye mitaahtw kaa tahtiniyikwaau uteskaniyuu. 
REV.17.8	An machi awesiis kaa waapamit chii pimaatisiyuu peyakwaau mikw maak namui shaash pimaatisiyuu. Anite aniyuu kaa mista pukuneyaayich chika uhchi nuukuhiisuu ekw maak che nishuuwanaachihaakanuut. Anichii maak awenichii utah aschiihch kaa pimaatisiitwaau ekaa kaa masinaateyikwaau utishinihkaasuwinawaauh anite masinahiikanihch anit kaa masinahwaakanuyich aweyuuh che ayaayich kaachiche pimaatisiiwiniyuu eshkw ekaa kaa uhchi ihtakuniyich uyuu aschiiyuu chika miskaasinaweuch waapamaatwaawenich aniyuuh machi aweshiisa. Wesh chii pimaatisiyuuh mikw maak namui shaash pimaatisiyuuh. Kaau maak chika uhchi nuukusiyuu e pimaatisiyich. 
REV.17.9	Ekut uu netuweyihtaakuhch kachehtaaweyihtamuu mituneyihchikan. Aniyuuh niishwaashch kaa tahtiniyikwaau ustikwaan an machi awesiis eukunh aniyuuh niishwaashch wachiisa anit tiyehtapit an iskweu. Eukunich kaye niishwaashch chisheuchimaauch. 
REV.17.10	Niyaayinuu anichii chisheuchimaauch shaash namui ihtaauch. Peyakw mekwaach chisheuchimaau. Ekw an kutak chisheuchimaau eshkw namui nuukuhiisuu. Iskutak nuukusite mikw weipishchiish chika chisheuchimaau. 
REV.17.11	An maak machi awesiis kaa pimaatisiit niishtam, mikw maak ekaa shaash kaa pimaatisiit, eukw an yaanaaneu e ihtaat chisheuchimaau kaye eukw peyakw anichii niishwaashch kaa tashitwaau chisheuchimaauch. Chishemanituuh chika wanaachihiikuu uu machi awesiis. 
REV.17.12	Aniyuuh maak mitaahtu kaa tahtiniyikwaau uteskan an machi awesiis, wiihtamaachemakaniyuu mitaahtu che tashiyich chisheuchimaauh eshkw che chisheuchimaawiyich. Chii pachishtinaakanuuch kaye wiyawaau mikw weipishchiish chechii chisheuchimaautwaau uchii chisheuchimaauch mekwaach chisheuchimaawiyichenh aniyuu machi aweshiisa. 
REV.17.13	Misiwe maak uchii mitaahtu e tashitwaau chisheuchimaauch peyakunihch chika iteyihtamuch aniyuu taan waa ihtitwaau. Misiwe maak taan e ishi ayaatwaau suuhkaatisiiwiniyuu ekw maak tipeyihchichewiniyuu aniyuuh machi aweshiisa chika miiyeuch. 
REV.17.14	Uchii maak mitaahtu chisheuchimaauch ekw maak an machi awesiis chika nitupayihkahtaweuch aniyuuh Maanishchaanisha. Mikw maak chika tepahiikuuch aniyuuh Maanishchaanisha ekw maak aniyuuh kaa nuushuushkaakuyich. Wesh wiya an Maanishchaanish mwaauch chisteyihtaakusuu e tashiyich misiwe Utipeyihchikeuh kaye wiya mwaauch suuhcheyihtaakusuu e tashiyich misiwe chisheuchimaauh. Aniyuuh maak kaa nuushuushkaakut eukunh wiya wechiihch kaa tepwaataat kaye kaa wiyaapamaat chechii utiiniimit kaye eukunh aniyuuh kuiskw kaa ihtiyich e nuushuushkaakut.”
REV.17.15	Ekw kaa iishit an enchil, “Aniyuuh siipiih kaa waapahtaman anit kaa apit an iskweu, iinuuch wesin anichii, e mihchetitwaau awenichii, nanaahkuu e uhtiskaanesitwaau, kaye nanaahkuu e ishi ayimitwaau. 
REV.17.16	Aniyuuh maak mitaahtw miteskanh kaa waapahtaman ekw maak an machi awesiis chika ati uhkaateuch aniyuuh iskweuh kaa pisikwaatisiyich. Misiwe chika utinamuweuch taan e ishi ayaayich. Che ati musheshkatenaatwaau kaye chika ati muuweuch kaye tekash chika wanaachiheuch e ishkwaaswaatwaau. 
REV.17.17	Wesh Chishemanituuh chii ihtuutaakuuch utehiiwaahch chechii uhchi iteyihtahkwaau chechii ihtuutamuwaatwaau taan e ishi nituweyihtamiyich chechii ihtuutaakanuyich. Ekw maak peyakunihch kaa iteyihtamihiikutwaau che miyaatwaau aniyuuh machi awesiisa taan e ishi ayaatwaau chechii uchimaautwaau. Chika pachishteyimitisuustaweuch maak paatish misiwe chii tipapayiche taan kaa ishi niikaan wiihtamiyich Chishemanituuh che ispayiyich. 
REV.17.18	An maak iskweu kaa waapamat, eukw wesin an kaa chisteyihtaakuhch ihtaawin anite wehchi uchimaahkahtuwaakanuutwaau misiwe chisheuchimaauch utah aschiihch.”
REV.18.1	Iskutak kaa chiishi waapahtiikuyaan uu maahchishtai kaa ishi waapahtiikuyaan ekw miin kutak enchil kaa waapamak kihchikiishikuhch e uhchi asiit. Naashch mistahii chii miyaakanuukupane tipeyihchewiniyuu uu enchil. Misiwe e ispichiskamikaayich aschiiyuu chii waashtuweyuu kaa ishpish chiihkaayaashtuwet. 
REV.18.2	Ekw kaa itwet uu enchil e chishewet wanaachihtaakanuu, “Wanaachihtaakanuu. Babylon an kaa chisteyihtaakuhch ihtaawin tekash wanaachihtaakanuu. Ekut ekw waachitwaau misiwe e ishinaakusitwaau machiahchaahkuch naashch e maayaatisiitwaau kaye e wiineyihtaakusitwaau. Ekut kaye ekw waachit misiwe e ishinaakusit kaa wiineyihtaakusit kaye ekaa kaa muwaakanuut piyesuu. 
REV.18.3	Wesh anichii anit kaa wiichitwaau misiwe e itiskaanesiyich aweyuuh naashch wehpem chii uhchi nihiipayihtuweuch chechii wanaachihiikuyich e wiinisuu pimaatisiyich. Muyaam e chii minihaatwaau shuuminaapuuyuu chechii chiishkwepeskaakuyich ekun kaa ishinaakuniyich aniyuu kaa ihtuutawaatwaau. Chii pechi wiich wiinisuu pimaatisiimikuuch chisheuchimaauh utah aschiihch kaa ihtaayich. Ekw aniyuuh e ataaweyich chekwaayuu kaa uhchi pimaachihuyich chii ushuuliyaamihiisuyuuh taan kaa ishi ekaa uhchi puunipayiyich e wii weyuutisiitwaau. Wiinisuupimaatisiiwinihch chii uhchi ushuuliyaamihkaasuuch.” Eukw uyuu kaa itwet an enchil.
REV.18.4	Ekw miin kutak awen kaa pehtuuk kihchikiishikuhch e uhchi ayimit e itwet, “Chiyawaau nitiinimitikw anit kaa ihtaayekw wiiwiikw an ihtaawin ekaa kaye chiyawaau che machituutamekw muyaam taan e ihtitwaau anichii anit kaa ihtaatwaau kaye maak ekaa chechii asich waweshihiikuyekw iskutak waweshihaakanuutwaawenich. 
REV.18.5	Wesh kihchikiishikuhch ishpish ishpaanuushteyuuh umachituutamuwinawaauh kaa ishpish wesa chii mista machituutahkwaau. Chischisiyuuh maak Chishemanituuh taan kaa ishi machituutahkwaau. Ekw maak che waweshiikutwaau. 
REV.18.6	Mwehch kaa ihtuutawaatwaau nitiiniimh uchii iinuuch ekun ihtuutawaahkuch. Nihaau tip wii ishpish waweshihaahkuch taan chipaa ishpish waweshihaakanuuch kaa ishpish chii machituutahkwaau. Aniyuu kaa ishi wanituutawaatwaau aweyuuh ihtuutaweuch ekaa mitun chechii nakaawiiskaakuyich che ishi aahkuyuwesiistaakuyich Chishemanituu. Niishwaau maak chechii ishpish aahkuyuwesiistaakutwaau wiyawaau Chishemanituuh ihtuutawaahkuch. 
REV.18.7	Mwehch kaa ishpish chii chisteyihtaakuhiisutwaau uchii iinuuch kaye mwehch kaa ishpish naashch misiwe chii ishi mamiyeyihtamihiisutwaau nanaahkuu e wii ishi wawehchihutwaau ekun mwehch ihtuutawaahkuch chechii ishpish macheyihtahkwaau taan che ishpish nanehkaateyimuhaakanuutwaau. Wesh uu ihtaawin mwehch e maamihchimut awen utehiihch ekun e aihch. Itwemakan, ‘Muyaam chisheuchimaaskweu nititapin. Namayeu kaa peyakut iskweu niya. Kaye namui wii niya nihtaa nika uhchi muushitaan taan e ishi misimeyihtahk iskweu e wanihaat unaapemh.’ 
REV.18.8	Uyuu maak e iteyihtahkwaau sischikuuch misiwe chika maausikupayuu taan che ishi nanehkaateyimuhaakanuutwaau. Kata mwaausikupayuuh maayaach itaaspinewinh, misimeyihtamuwiniyuu ekw maak kauhkatewiniyuu. Aniyuu utihtaawinawaau tekash kata mestaakahteyuu wesh suuhkaatisiyuuh aniyuuh Utipeyihchikeu Chishemanituu kaa wiyaaskunikutwaau.”
REV.18.9	Anichii maak chisheuchimaauch misiwe e ispichiskamikaayich uyuu aschiiyuu kaa ihtaatwaau kaa wiich wiinisuu pimaatisiimaatwaau aniyuuh aweyuuh anit kaa ihtaayich kaye naashch misiwe kaa ishi mamiyeyihtamihiisutwaau nanaahkuu e wii ishi wawehchihutwaau mwehch aniyuu aweyuu anit kaa ihtaayich kaa ihtiyich chika maatuuch kaye chika nanehkaateutamuch waapahtahkwaawenich e pasiteyich aniyuu ihtaawiniyuu. 
REV.18.10	Waahiyuu anite chika uhchikaapuuwach wesh chika kushtaachuuch kaye wiyawaau chechii asich waweshihaakanuutwaau. Ekw che itwetwaau, “Taapwe kushtaatikun. Taapwe kushtaatikun. An ihtaawin Babylon kaa ishinihkaatech nuwach chii suuhcheyihtaakun kaye naashch chii chisteyihtaakanuu. Mikw maak peyakw tipahiikan chii ishpish tashiihkaakanuu tekash chechii wanaachihtaakanuuhch.”
REV.18.11	Anichii maak e ataawetwaau chekwaayuu kaa uhchi pimaachihutwaau misiwe e ispichiskamikaayich aschiiyuu e uhchiitwaau chika maatuuch kaye chika maamaateumuuch e wanaachihtaakanuyich aniyuu ihtaawiniyuu wesh taapaa ekw ihtaayuuh aweyuuh chechii utinamiyich utataawewinawaauh. 
REV.18.12	Namui ekw ihtaayuuh aweyuuh chechii utinamiyich taan e ishi ayaatwaau chekwaayuuh ushaaushuuliyaawaapiskuhch maak waapishuuliyaawaapiskuhch e chii uhchi ushihtaakanuyikwaauh. Namui ekw ihtaayuuh aweyuuh chechii utinaayich utasiniimuwaauh kaa miyushisiyich, maak aniyuuh kaa waaseyaapischisiyich. Namui ekw ihtaayuuh aweyuuh chechii utinamiyich umachunishimuwaauh kaa shuushawekaniyikwaauh naashch kaa miyuwekasiyikwaauh maak aniyuuh umachunishiwaauh kaa paumuhkwekaniyikwaauh maak aniyuuh kaa asinekaniyikwaauh ekw maak aniyuuh kaa mihkwekaniyikwaauh. Namui ekw ihtaayuuh aweyuuh che utinaayich misiwe e ishinaakusiyich kaa wiihchimaakusiyich mistikw kaa ayaawaatwaau chechii ataawetwaau. Namui ekw ihtaayuuh aweyuuh chechii utinamiyich nanaahkuu e ishinaakuniyikwaauh chekwaayuuh waapikunihch maak kaa shuuliyaawiyich mistikw maak kaa wiipaapischisiyich shuuliyaawaapiskwa kaa uhchi ushihtaakanuyikwaauh. Namui ekw ihtaayuuh aweyuuh chechii utinamiyich aniyuuh chekwaayuuh piywaapiskuhch maak asiniih kaa shuusuwaapischisiyich kaa uhchi ushihtaakanuyikwaauh. 
REV.18.13	Namui kaye ihtaayuuh aweyuu chechii utinamiyich nihtaauchihchikanihch kaa uhtinikanuyich pimiiyuu kaa wiihchimaakuniyich maak aniyuuh niipisiih kaa wiichimaakuniyikwaauh. Kaye chii ayaauch e ataawetwaau aniyuuh kaa wiihchimaakuniyikwaauh e askwaasikanuyikwaauh, kaa shuuliyaauniyikwaau tuuminikanh, kaa wiihchimaasuyich pichuuh, ekw maak shuuminaapuuyuu, pimiiyuu, pahkweshikanh kaa miyushisiyich, ayuuminh, mistusa, Maanishchaanisha, kaapalakaskweuh, ekw maak aniyuuh tihtipitaapaanaaskwa kaapalakaskweu kaa chii utaapeyich. Kaye namui uhchi ihtaayuuh aweyuu che utinaayich aniyuuh aapachihaakanh kaa ataawetwaau. 
REV.18.14	Ekw maak uchii e ataawetwaau chekwaayuu kaa uhchi pimaachihutwaau che itaatwaau aniyuuh anit kaa ihtaayich, “Chiya Babylon, misiwe chekwaan naashch e miywaashich kaa wii ayaayin wanaatan. Misiwe anihiih chekwaayuuh ati naashch kaa uhchi wii mamiyeyihtamihiisuyin nanaahkuu e wii ishi wawehchihuyin kaye misiwe taan kaa ishi miywaashich kaa ishi ayaayin, wanaatin. Namui maak miin nihtaa chika uhchi ayaan.”
REV.18.15	Anichii maak e ataawetwaau chekwaayuu kaa uhchi pimaachihutwaau chii ushuuliyaamihiikuuch aniyuu ihtaawiniyuu. Ekw maak waahiyuu anite che uhchikaapuutwaau wesh kushtaachuuch kaye wiyawaau chechii asich nanehkaateyimuhaakanuutwaau taan e ishi nanehkaateyimuhaakanuyich. Chika maatuuch kaye chika nanehkaatweutamuch. 
REV.18.16	Chika iteuch, ‘Taapwe kushtaatikun. Taapwe kushtaatikun. An kaa suuhcheyihtaakuhch ihtaawin tekash wanaatan. Machunishah kaa shuushawekaniyikwaauh naashch kaa miyuwekasiyikwaauh chii chichishkamuch anichii anit kaa ihtaatwaau, machunishiyuu kaa asinekaniyich chii chichishkamuch ekw maak machunisha kaa mihkwekaniyikwaauh. Chii miywaashpitisuuch ushaaushuuliyaawaapiskuhch e uhchi ushihtaakanuyikwaauh chekwaayuuh e chichishkahkwaau kaye nanaahkuu e miyuushiyich asiniih e uhchi ushihtaakanuyikwaau ekw maak e waaseyaapischisiyich asiniisha e chichishkawaatwaau. 
REV.18.17	Mikw peyakw tipahiikan chii ishpish tashiihkaakanuu tekash e wanaachihtaakanuuhch misiwe kaa ishi ihtakuhch weyuutisiiwin anit an ihtaawin.”
REV.18.17	Anichii maak chiimaan uchimaauch ekw maak misiwe awen kaa ihtakuniyich anite e ispayit chiimaanihch, chiimaan kuhpaaneuch ekw maak anichii chiimaanh kaa aapachihtaatwaau e papaa ataawetwaau chekwaayuuh waahiyuu anite chii uhchikaapuuch. 
REV.18.18	Iskutak maak wiyaapahtahkwaau aniyuu e akwaapahteyich e ishkwaateyich aniyuu ihtaawiniyuu chii maatuuch e itwetwaau, “Namui nihtaa uhchi ihtakun ihtaawin e ishpish chisteyihtaakuhch kaa ishpish chisteyihtaakuhch uu ihtaawin.” 
REV.18.19	Chii maatuuch kaye chii maamaatweutamuuch. Yekaayuu chii ishuwepinamuch ustikwaaniwaahch e waapahtiiwetwaau e ishpish macheyihtahkwaau. Ekun maak kaa ititwemutwaau, ‘Taapwe kushtaatikun. Taapwe kushtaatikun. Kushtaatikun taan e ispayihch an kaa chisteyihtaakuhch ihtaawin anit kaa uhchi ushuuliyaamihiisutwaau anichii chiimaan kaa chii aapachihtaatwaau nanaahkuu chekwaayuuh e papaa ataawetwaau. Aniyuu kaa ishi chii weyuuch ihtakuniyich chekwaayuu anit aniyuu ihtaawiniyuu ekut kaa uhchi ushuuliyiaamihiisutwaau. Peyakw tipahiikan maak ishpish shaash misiwe chii wanaatin.” 
REV.18.20	Chiyawaau kihchikiishikuhch kaa ihtaayekw, miywaatamukw e chii wanaachihtaakanuuhch an ihtaawin. Chiyawaau kaa taapwehtamekw, kaye chiyawaau apastalach, ekw maak chiyawaau kaa uchischiwehiichesuyekw, miywaatamukw. Wesh Chishemanituu chii wiyaaskuneu aniyuuh anit kaa ihtaayich taan kaa ihtuutaakuwekw. 
REV.18.21	Ekw an enchil naashch e suuhcheyihtaakusit kaa uhchi utinaat e mihchaapischisiyich asiniih ekw anite chihchikamiihch kaa ishi pakashtawepinaat. Chii iteu, “Maak aniyuu e wepinaat ekun mwehch che ishpish ekaa manaachihtaakanuuhch taan che ishi tekash wanaachihtaakanuuhch an ihtaawin Babylon kaa ishinihkaatech. Namui miin nihtaa chika uhchi chischeyihtaakun aniyene. 
REV.18.22	Namui miin nihtaa chika uhchi pehtaakun anit e ihtaayin, Babylon, e miyuuhtaakuhtaatwaau anichii awenichii kaa metuwetwaau aniyuuh kaa miyuuhtaakuniyikwaauh chistuhchikanisha. Namui miin nihtaa chika uhchi pehtaakusuuch anichii nanaahkuu chekwaayuuh e miyuuhtaakuniyikwaauh kaa kaschihutwaau e metuwetwaau maak anichii nanaahkuu puutaachikanh kaa metuwetwaau. Namui miin wiiskach chika uhchi waapamaakanuuch anichii awenichii nanaahkuu chekwaayuuh kaa ishi kaschihutwaau e ushihtaatwaau. Namui kaye wiiskach miin chika uhchi pehtaakun e takuhiikanuuhkwaau nihtaauchihchikanh. 
REV.18.23	Namui miin wiiskaat chika uhchi nuukun waashtenamaakan e waashtuwech anit e ihtaayin. Namui miin wiiskaat kata uhchi pehtaakusuuch e muuchikahtaatwaau uschinaapewaan ekw maak uschiskwewaan. Anichii nanaahkuu chekwaayuuh kaa ataawetwaau anit e ihtaayin eukunich maauch kaa chisteyihtaakusitwaau awenichii utah aschiihch. Anichii awenichii anit kaa wiichitwaau misiwe aweyuuh utah aschiihch chii wiyeshiheuch umaamaahtaawaatisiiwinawaau e aapachihtaatwaau.” 
REV.18.24	Ekut an ihtaawinihch kaa nipahaakanuutwaau aniyehkaanaanich uchischiwehiichesuuch kaye kaa taapwehtahkwaau kaye maak kutakach awenichii.
REV.19.1	Miin kaa ishi waapahtiikuyaan chekwaan. Nichii pehten mwehch naashch e mihchetuwetahkwaau awenichii anite kihchikiishikuhch e uhtahtewetahkwaau e itihtaakuhch. Naashch chii chisheweuch e itwetwaau, “Maamihchimaahkw Chishemanituu. Wiya eukw kaa pimaachihiitahkw. Naashch taapwe chisteyihtaakusuu kaye naashch suuhcheyihtaakusuu. 
REV.19.2	Wesh misiwe taapituu ishi wiyaaskuneu aweyuuh kaye nihaau e iteyihtaakuniyich chechii ishi wiyaaskunaakanuyich ekun e ishi wiyaaskunaat. Chii wiyaaskuneu maak aniyuuh kaa miyu chischeyimaakanuyich pisikwaatisiiskweuh. Mihchetu aweyuu utah aschiihch chii wiyeshiheu uu iskweu taan kaa itaatisiit. Chishemanituu chii waweshiheu aniyuu pisikwaatisiiskweuh e chii nipahaayich aniyuuh Chishemanituuh kaa atushkuwaayich.” 
REV.19.3	Ekw miin kaa itwetwaau e chishewetwaau, “Maamihchimaahkw Chishemanituu. E akwaapahtech an kaa chisteyihtaakuhch ihtaawin kaa ishkwaatech kaachiche kata itaapahtepayuu ishpimihch.” 
REV.19.4	Anichii maak niistanuu neu kaa chisteyihtaakusitwaau chisheinuuch ekw maak anichii kaa neutwaau kaa pimaatisiitwaau awenich chii uchihchiihkunapayistuweuch kaye chii ati nuuchiishtuweuch Chishemanituu, aniyuu kaa apiyich anit chisheuchimaau tehtapuwinihch. Chii iteuch, “Maamihchimaataau Chishemanituu. Amen.”
REV.19.5	Ekw anite chisheuchimaau tehtapuwinihch kaa uhchi pehtaakusit awen e itwet, “Maamihchimaataau Chichishemanituuminuu, misiwe chiyawaau kaa atushkuwekw, chiyawaau kaa nanihchiishtuwekw, misiwe kaa chisteyihtaakusiyekw kaye chiyawaau ekaa kaa chisteyihtaakusiyekw.” 
REV.19.6	Ekw kaa pehtuukwaau e mihchetuwetahkwaau awenichii muyaam nipii e chisheweyaachuuhch kaye muyaam nimischuuch e pehtaakusitwaau e itihtaakusitwaau. Chii iteuch, “Hallelujah, Utipeyihchikeu Chishemanituu maauch kaa suuhkaatisiit wiya tepeyihchicheu. 
REV.19.7	Muuchicheyihtahtaau maak kaye sichiyesitaau. Maamihchimaataau aniyuu e ishpish chisteyihtaakusit. Wesh shaash utihchipayuu che niipuut an Maanishchaanish. Shaash chiishi ayeskuwiihkaatisuu an uschiskwewaan. 
REV.19.8	Chii miiyaakanuu an uschiskwewaan machunishiyuu kaa shuushawekasiyich naashch kaa miyuwekasiyich chechii chichishkahk. Mitun maak chii waaseskusteyuuh uchekwaanimh kaye naashch chii payehkaniyuuh.” Eukw uyuu kaa itwetaau. Uu maak machunish e ishpish miyuwekasich ekun e ishinaakuniyikwaauh ukuiiskw ihtuwinawaauh anichii kaa taapwehtahkwaau.
REV.19.9	Ekw kaa pechi iishit enchil, “Masinaha uu, shaweyihtaakusuuch anichii kaa wiishaamaakanuutwaau e makushaanuyich aniyuu Maanishchaanisha uniipuu makushewiniyuu.” Ekw miin kaa ati itwet an enchil, “Eukw uyuu kaa itwet Chishemanituu, taapwemakaniyuu maak.” 
REV.19.10	Nichii uchihchiihkunipayistwaau maak chechii nuuchiishtuuk uu enchil. Mikw maak nichii itikw, “Ekaa wii an ihtih. Wesh kaye niya nitatushkuwaau Chishemanituu muyaam chii ekw maak chiichishaanich e ihtiyekw, misiwe anichii kuiskw kaa ishi waawiihtahkwaau aniyuu taapwewiniyuu Jesus kaa waapahtiiweyich. Chishemanituu eukw nuuchiishtuu.” Ekun kaa iishit an enchil. Wesh aniyuu taapwewiniyuu Jesus kaa pechi waapahtiiwet eukw aniyuu kaa suuhcheyihtaakuhiikutwaau anichii uchischiwehiichesuuch taan kaa ishi ayimitwaau.
REV.19.11	Ekw kaa waapahtamaan kihchikiishikw e aapahiipayihch. Chii uhchi nuukushuu maak kaapalakaskweu e waapisit. An maak kaa tehtapit aniyuuh kaapalakaskweuh kaa taapweucheyihtaakusit kaye kaa taapwet chii ishinihkaataakanuu. Kuiskutaatisiiwinihch ishi wiyaaskunicheu kaye kuiskutaatisiiwiniyuu maasihchestam. 
REV.19.12	Uschiishikuh muyaam ishkuteyuu e chiihkaayaashtuweyich e wiihkuyepayiyich ishinaakuniyuuh. Mihcheniyuuh chisheuchimaau astutin e chichishkahk. Masinaateyuu ishinihkaasuwiniyuu anit e ihtaat ekaa aweyuuh chischeyihtamiyich. Mikw wiya chischeyihtam aniyuu ishinihkaasuwiniyuu. 
REV.19.13	Akuhpiyuu chichishkam mihkuhch e chii chistaanikanuyikupane. “Chishemanituu utayimuwin” ekun e ishinihkaataakanuut. 
REV.19.14	Maasihchesuuh maak kihchikiishikuhch kaa ihtaayich chii uhchi nuushuushkaakuu kaa waapisiyich kaapalakaskweuh e aapachihaayich. Naashch kaa miyuwekaniyich kaa shuushawekasiyich machunishiyuu e waapekisiyich ekun e ishinaakuniyikwaauh uchekwaanimuwaauh uchii maasihchesuuch. Naashch payehkaniyuuh aniyuuh uchekwaanimuwaauh. 
REV.19.15	E kaasaayich nitupayiyuuhkumaaniyuu uhchipayuu utuunihch an kaa tehtapit kaapalakaskweuh. Eukw uyuu che aapachihtaat chechii tepihaat e tahtuskaanesiyich aweyuuh. Namui maak kata uhchi manaatisiyuu uchimaaute. Chika waapahtiiweu Chishemanituuh maauch siyuuhkaatisiyich e ishi aahkwaateyihtaakuniyich utaahkuyuwesuwiniyuu. Muyaam anite miinishah kaa maamihchiminikaakwaauh kaa chii takuhiikanuuhkwaau shuuminaapuu e ushihtaakanuuhch ekun che iteyihtaakuniyich iskutak waweshihaate aweyuu. 
REV.19.16	Utakuhpihch ekw maak upwaamihch masinaateyuu ishinihkaasuwiniyuu. Itashteyuu “Mwaauch e chisteyihtaakusit e tashiyich misiwe Utipeyihchikeuh kaye wiya maauch suuhcheyihtaakusuu e tashiyich misiwe chisheuchimaauh.” 
REV.19.17	Ekw miin kutak enchil kaa waapamak e niipuut anite e chihkaasuyich piisim. Misiwe piyesuuh kaa ispahamiyich chiishikuhch e papaamihiyaayich chii tepwaateu. Chii chisheweu aniyuu e tepwaataat. Chii iteu, “Aashtamukw misiwe. Pechi maamuuyihkw, che pechi makusheyekw taan kaa ishi miyu ayeskuushtamaataakw Chishemanituu. 
REV.19.18	Aastamukw che miichuwekw chisheuchimaauch ekw maak nitupayuu uchimaauch wiyaasuwaauh. Pechi miichuwaahkw wiiyuwaauh shimaakanishach kaapalakaskweuch ekw maak anichii kaa tehtapitwaau aniyuuh kaapalakaskweuh. Misiwe awenichii kaa nipitwaau wiiyuuwaauh pechi miichuwekw, kaa kuuhpaneutwaau maak ekaa kaa kuuhpaneutwaau, kaa chisteyihtaakusitwaau maak ekaa kaa chisteyihtaakusitwaau.” 
REV.19.19	Ekw kaa waapamak an machi awesiis ekw maak misiwe chisheuchimaauch utah aschiihch e maamuuwiitwaau chechii nitupayihkahtuwaatwaau aniyuuh anit kaa waapasiyich kaapalakaskweuh kaa tehtapiyich ekw maak aniyuuh umaashihchesiimiyuu. 
REV.19.20	Ekw kaa maakunaakanuutwaau an machi awesiis ekw maak an machi uchischiwehiichesuu. Eukw uu machi uchischiwehiichesuu kaa maamishkaach ihtit uhchishkuu aniyuuh machi awesiisa e ihtaayich. Ekut kaa uhchi wiyeshihaat aniyuuh aweyuuh kaa utinamiyich aniyuuh machi awesiisa uchiisaawaachihiiwewiniyuu kaye kaa nuuchiishtuwaayich aniyuu manituuhkaan muyaam aniyuuh machi awesiisa e ishinaakusiyich kaa ishihaakanuyich. Taapishkun an machi awesiis ekw maak an machi uchischiwehiichesuu chichi iiniihch chii ishuwepinaakanuuch anite machishkuteu saakahiikanihch anite e ishkwaateyich e usaawaapahteyich chekwaayuu naashch e wiinimaasteyich. 
REV.19.21	Misiwe maak aniyuuh ushimaakanisiimuwaauh an machi awesiis ekw maak an kaa wiyeshihiiwet uchischiwehiichesuu chii nipahaakanuuyuuh aniyuu nitupayuuhkumaaniyuu utuuniihch aniyuuh kaa tehtapit kaapalakaskweuh kaa uhchipayiyich e aapataniyich. Misiwe maak anichii piyesuuch chii chiishpuhiisuuch e miichitwaau aniyuuh miiyuuh.
REV.20.1	Ekw kaa waapamak enchil kihchikiishikuhch e uhchi pechi asiit. Uu maak enchil chii tahkunam aapahiikaniyuu chechii apahahk aniyuu nitaamihch aschiihch kaa ishi mista pukuneyaayich. Puuchisiyaapiiyuu kaye chii tahkunam. 
REV.20.2	Ekw kaa maakunaat aniyuuh mista manichuusha. Eukw uu chishe chinepukw machimanituu maak Satan kaa ishinihkaasut. Ekw an enchil kaa maahkupitaat aniyuuh mista manichuusha. Peyakwaau chishe mitaahtumitanuu pipun maak chika ishpish maahkupisuyuuh. 
REV.20.3	Iskutak maak kaa maahkupitaat aniyuuh mista manichuusha ekw kaa puuhchewepinaat anite aniyuu kaa mista pukuneyaayich. Kaa aataapishkahwaat anite kaye chii chiishaawaachihtaau anit e ihtaayich ekaa chechii aapahwaakanuyich paatish chii miyaaupayikwaawenh aniyuuh peyakwaau chishemitaahtumitanuu pipun. Eukw uyuu kaa ihtuutawaat ekaa miin chechii wiyeshimaayich misiwe e itiskaanesiyich aweyuu. Iskutak maak peyakwaau chishemitaahtumitanuu pipun utihchipayihche ekw weipishchiish che aapihkunaakanuut.
REV.20.4	Ekw miin kutach chekwaan kaa waapahtiikuyaan. Chisheuchimaau tehtapuwinh nichii waapahten. Chii ihtaauch maak anichii kaa apitwaau aniyuuh chisheuchimaau tehtapuwinh. Chii miiyaakanuuch uchii chechii wiyaaskunichetwaau. Ekw kaa waapamakwaau anichii ahchaahkuch kaa chimikwekuhwaakanuwaakupanenich aniyuu uhchi e chii tipaachimaatwaau Jesus taan kaa ihtiyich kaye maak e chii wawiihtamuwaatwaau Chishemanituuh utayimuwiniyuu. Namui uhchi nuuchiishtuwewaakupanenich wiyawaau aniyuuh machi aweshiisa maak aniyuuh manituuhkaan mwehch an machi awesiis e ishinaakusit kaa ishihaakanuyich. Namui kaye uhchi ayaaweuch aniyuu uchischinuwaachihchikaniyuu uskahtikuwaahch maak unihiiwinitihchiiwaahch. Kaau chii pimaatisiyuuch uchii ekw kaa tehtapitwaau aniyuuh chisheuchimaau tehtapuwinh. Chii wiich chisheuchimaaumeuch maak Jesus peyakwaau chishemitaahtumitanuu pipun ishpish. 
REV.20.5	Eukw maak uu niishtam che wanishkaanaakanuutwaau anichii kaa nipitwaau. Anichii maak kutakach kaa nipitwaau namui uhchi wanishkaauch wiyawaau paatish kaa miyaaupayiniyikwaauh aniyuu peyakwaau chishemitaahtumitanuu pipun. 
REV.20.6	Shaweyihtaakusuuch kaye nuwach payehchisiyuuch anichii kaa wiichihiiwetwaau anite niishtam kaa wanishkaanaakanuyich kaa nipiitwaauh. Namui machi ishkuteu saakahiikaniyuu chika uhchi tipeyimikuuch wiyawaau. Chika atushkuweuch Chishemanituuh ekw maak Jesus Christ kaye chika wiich tipeyihchikemeuch Jesus Christ peyakwaau chishemitaahtumitanuu pipun ishpish.
REV.20.7	Iskutak maak chii chiishipayiniikwaawenh aniyuuh peyakwaau chishemitaahtumitanuu pipun ekw che aapahwaakanuut machimanituu anite aniyuu kaa chipahwaakanuut. 
REV.20.8	Chika nituu wiyeshimeu maak misiwe e itiskaanesiyich aweyuuh utah aschiihch. Eukw uyuuh misiwe e itiskaanesiyich aweyuuh Gog ekw maak Magog kaa ishinihkaataakanuyich. Chika maamuuneu chechii maasihcheyich. Mista mihchetiyuu maasichesuuh. Muyaam yekaau yaayeu anite chihchikamiihch e ishpish weyuuchiminikaayich ekun e ishpish mihchetiyich. 
REV.20.9	Misiwe e ispichiskamikaayich aniyuu aschiiyuu chii ati ituhteuch. Chii waaskaaskamuch aniyuuh ihtaawiniyuu anit e ihtaayich kaa taapwehtamiitwaauh, eukw aniyuu ihtaawiniyuu Chishemanituu naashch kaa saachihtaayich. Mikw maak ishkuteyuu kihchikiishikuhch chii uhchi pechi pahchishtiniyuu anite uhchi Chishemanituu e ihtaat. Tekash kaa ishkwaasukutwaau. 
REV.20.10	Ekw maak machimanituu, an kaa wiyeshimaat uyuuh aweyuu, kaa kaahchitinaakanuut ekw anite machishkuteu saakahiikanihch kaa ishuwepinaakanuut anite e ishkwaateyich chekwaayuu e usaawaapahteyich naashch e wiinimaasteyich. ekute shaash kaa ishuwepinaakanuyich aniyuu machi awesiis ekw maak aniyuu machi uchischiwehiichesuu. Kaachiche maak chika wiisacheyihtamuch e chiishikaayich kaye e tipiskaayich.
REV.20.11	Ekw kaa waapahtamaan e mishaach chisheuchimaau tehtapuwin. Chii waapaau an tehtapuwin. Nichii waapamaau maak an awen kaa apit anit. Misiwe chiishikw ekw maak aschiiyuu chii ati paasikunaakuniyuuh uhchishkuu e ihtaat. Namui maak miin uhchi ihtakuniyuuh. 
REV.20.12	Nichii waapamaauch maak misiwe anichii awenichii kaa nipuwaakupanenich. Misiwe kaa chisteyihtaakusitwaau kaye anichii ekaa kaa chisteyihtaakusitwaau nichii waapamaauch. Chii uhchishkuukaapushtamuch aniyuu chisheuchimaau tehtapuwiniyuu. Chii ihtakun maak masinahiikanh e aapahiikanuuhkwaauh. Miin maak kutach masinahiikan chii aapahiikanuu. Uu maak masinahiikan ekut mesinaasutwaau anichii awenichii che ayaatwaau kaachiche pimaatisiiwiniyuu. Anichii maak kaa nipitwaau chii wiyaaskunaakanuuch mikw taan kaa ihtiwaakupanenich. Misiwe taan kaa ihtitwaau chii masinaateyuu anit aniyuuh masinahiikanh. 
REV.20.13	Chihchikamiih chii pachishtineu aweyuuh anite kaa ihtaayich. Misiwe aniyuuh aweyuuh nipiihch kaa nistaapaaweyikupanenh chii pachishtineu che nituu wiyaaskunaakanuyich. Nipuwin ekw maak chiipaischii chii pachishtineuch kaa nipiitwaauh. Misiwe anichii kaa nipitwaau chii pachishtinaakanuuch che wiyaaskunaakanuutwaau. Misiwe maak paahpeyakw chii wiyaaskunaakanuuch taan kaa ihtuwaakupanenich. 
REV.20.14	Nipuwin ekw maak chiipaischii machishkuteu saakahiikanihch chii ishuwepinikanuu. Uu machi ishkuteu saakahiikan eukw uu niishu nipuwin. 
REV.20.15	An maak awen ekaa kaa masinaateyich utishinihkaasuwin anite masinahiikanihch anit mesinaasuyich aniyuuh aweyuuh che ayaayich kaachiche pimaatisiiwiniyuu machishkuteusaakahiikanihch chii ishuwepinaakanuu.
REV.21.1	Ekw kaa waapahtamaan e uskaach kihchikiishikw kaye aschii e uskaach. Wesh an weskach kihchikiishikw kaye an weskach aschii shaash chii paasikunaakunh. Chihchikamii kaye namui uhchi ihtakun. 
REV.21.2	Nichii waapahten maak an kaa payehchisiimakahch ihtaawin kihchikiishikuhch e uhchi asiimakahch. Chishemanituu e ihtaat chii uhchipayuu. Eukw uu kaa uskaach Jerusalem. Muyaam uschiskwewaan e chii miyunaakuhiisut che unaapemit ekun kaa ishinaakuhch. 
REV.21.3	Ekw kaa pehtawak awen anite chisheuchimaau tehtapuwiniyuu e ihtakuniyich e uhchi ayimit. Chii chisheweu. Mwaau kaa itwet, “Iin aweyuuh e ihtaayihch ekut che ihtaat ekw Chishemanituu. Kata wiichimeu. Eukunh aniyuuh iinuuh che utiiniimit. Wiya kata ihtaau mekwesiinuu e ihtaayich aniyuuh wechishemanituumitutaakut. 
REV.21.4	Chika kaasiichaapahweu maak tahtwaau e uhchikuwaapiyich. Namui ekw kata uhchi ihtakuniyuu nipuwiniyuu maak misimeyihtamuwiniyuu. Namui kaye ekw kata uhchi ihtakuniyuu maatuuwiniyuu maak e wiisacheyihtaakanuyich. Wesh misiwe an weskach kaa ispayihch chekwaan namui shaash ihtakun.”
REV.21.5	Ekw an kaa apit anit chisheuchimaau tehtapuwinihch kaa itwet, “Misiwe chekwaan nuuschihtaan.” Ekw kaa iishit, “Masinaha uu. Wesh chika chii taapwehtaakanuuh kaye taapwemakan uu e itweyaan.” 
REV.21.6	Ekw maak kaa itwet, “Shaash misiwe chekwaan nichiishihtaan. Eukw niya shaash kaa ihtaayaan eshkw ekaa mitun chekwaan uhchi ihtakuhch kaye eukw niya eshkw che ihtaayaan iskutak misiwe chekwaan chiishipayihche. Eukw niya misiwe chekwaayuu kaa chihchipayihtaat kaye eukw niya che chiishihtaayaan misiwe chekwaan. An awen che nuuhteyaapaakwe sehchei nika minihaau aniyuu nipiiyuu anite aniyuu anit wehchi miyaakanuut awen kaachiche pimaatisiiwiniyuu kaa uhchi muuschichuuniyich. 
REV.21.7	Eukw uyuu che ishi aanische miyak an awen che shaakuuchihtaakwe taan che ishi kakwechihiikut machi chekwaayuu. Kaye maak niya nika Uchishemanituumitutaakw ekw maak wiya che utawaashiimitutawak. 
REV.21.8	Ekw anichii awenichii ekaa kaa suuhchistehetwaau chechii wiihtahkwaau e taapweyimaatwaau Jesus, anichii kaa chiiwekaapuushtahkwaau taan kaa ishi taapweyimaatwaau Jesus, anichii naashch kaa machaatisiitwaau, anichii kaa nipahaatwaau aweyuu, anichii nanaahkuu kaa ishi wiinisuu pimaatisiitwaau, anichii kaa miteuwaatisiitwaau, anichii kaa nuuchiishtuwaatwaau manituuhkaan ekw maak anichii kaa wiich nanatayitwaau machi ishkuteu saakahiikanihch chika ishuwepinaakanuuch. Eukw uu niishu nipuwin.”
REV.21.9	Ekw peyakw anichii niishwaashch kaa tashitwaau enchilch kaa tahkunahk peyakw aniyuuh kaa muutaayaayikwaauh wiiyaakanh anit kaa saakaschineyich taan che ishi nanehkaateyimuhaakanuyikupanenh aweyuuh kaa pechi naasit. Ekw kaa iishit, “Aashtam maah. Chika waapahtiitan an ushchiskwaawaan, aniyuuh che wiichimaat an Maanishchaanish.” 
REV.21.10	Ekw Kaa payehchisiit Ahchaahkw kaa pechi piihchishkuut. Ekw an enchil anite naashch e ishpaanaayich wachiyuu kaa pechi ituhtahiit. Nichii waapahtiikw maak aniyuu kaa payehchisiimakaniyich ihtaawiniyuu Jerusalem kaa ishinihkaateyich kihchikiishikuhch e uhchi aasiimakaniyich Chishemanituu e ihtaayich uhchi. 
REV.21.11	E ishi chiihkaayaashtuweyich anit e ihtaat Chishemanituu ekut wehchi chiihkaayaashtech an ihtaawin. Naashch kaa miyuushishit asinii e itaashtuwet ekun kaa itaashtuwech, mwehch an asinii Jasper kaa ishinihkaasut kaa usaawaastawet ekun kaa itaashtuwech an ihtaawin. Chii saapunaakun maak mwehch an shaapuwaapiskw asinii kaa ishinaakusit ekun kaa ishinaakuhch. 
REV.21.12	Naashch chii aspaanaau an kaa waaskaakaapuuch waaskaa an ihtaawin. Chii niishushaapunh ishkwaahtemah anite wehchi piihtukaanuuhch kaye chii niishushaapuuch enchilich e kanuushkuwaahtawetwaau. Misiwe maak anit aniyuuh e niishushaapuuhkwaauh ishkwaahtemah chii masinaateyuuh utishinihkaasuwinawaauh anichii kaa niishushaap piihtau itiskaanesitwaau Israel iinuuch. 
REV.21.13	Anite maak neuwiich e ishi pimitashtech an ihtaawin chii naanishtin aniyuuh ishkwaahtemh. Anite ishi waapanuutaahch chii nishtin. Kaye anite waapanuutaahch chii nishtin. Miin anite shaawinuutaahch ekw maak anite nakaapehanuutaahch chii nishtin. 
REV.21.14	Chii niishushaapuuch e maamihchaapischisitwaau asiniich anit kaa tehchikaapuuhch an misiwe kaa ishi waaskaakaapuuhch anit ihtaawinihch. Uchii maak asiniich ekut kaa masinaateyikwaau utishinihkaasuwinawaau anichii kaa niishushaapuutwaau apastalach aniyuuh Maanishchaanish kaa wiyaapamaat. 
REV.21.15	Ekw an enchil kaa pechi ayimihiit chii tahkunam tipaskunikanaahtikuyuu e ushaaushuuliyaawaapiskuuniyich. Chipaa tipaaskunam aniyuu ihtaawiniyuu kaye aniyuuh ishkwaahtemh ekw maak aniyuu kaa waaskaakaapuuniyich waaskaa aniyuu ihtaawiniyuu. 
REV.21.16	Newiich maak taapituu chii ishi kachiihcheyaau an ihtaawin. Peyakunihch chii iskwaau e ishpish iyakashkaach kaye e ishpish ishpaanaach. Ekw an enchil kaa tipaaskunahk aniyuu ihtaawiniyuu aniyuu utipaaskunikanaahtikw e aapachihtaat, niyaayinushaapwaau mitahtumitanuu aschiiyuu tipahiikanh chii iskwaayuu kaye ekun mwehch kaa ishpish ayaskaskaayich kaye ekun kaa ishpish ishpaanaayich. 
REV.21.17	Ekw miin aniyuu kaa waaskaakaapuuniyich misiwe waaskaa aniyuu ihtaawiniyuu kaa tipaaskunahk. Niishwaau mitaahtumatanuu miin kutwaashaapw misit ekun kaa ishi ishpaanaayich. Aniyuuh maak taan e ishi tipaaskunamiyich naapeuh chekwaayuu ekun kaa ishi tipaaskunahk an enchil aniyuu. 
REV.21.18	An maak kaa waaskaakaapuuhch misiwe waaskaa an ihtaawin, asinii jasper kaa ishinihkaasut chii uhchi ushihtaakanuu. Ekw an ihtaawin maauch e payehchisiyit kaye maauch e miyushit ushaaushuuliyaawaapiskw chii uhchi ushihtaakanuu. 
REV.21.19	Anichii maak kaa maamihchaapischisitwaau asiniich anit kaa tehchikaapuuhch an misiwe kaa ishi waaskaakaapuuhch anit ihtaawinihch. Misiwe chii miyunaakuhaakanuuch nanaahkuu e ishinaakusitwaau e miyushitwaau asiniich e aapatisitwaau. An niishtam asinii kaa aapatisit eukun jasper kaa ishinihkaataakanuut. Miin an niishu e ihtaat asinii kaa aapatisit eukw sapphire kaa ishinihkaataakanuut. Ekw an nishtu e ihtaat asinii kaa aapachihaakanuut eukw agate kaa ishinihkaataakanuut. Miin an wehchi ihtaat eukw emerald kaa ishinihkaataakanuut. 
REV.21.20	Ekw an niyaayinuu kaa ihtaat asinii e aapachihaakanuut eukw onyx kaa ishinihkaataakanuut. An nikutwaashch kaa ihtaat eukw carnelian kaa ishinihkaataakanuut. Ekw an niishwaashch e ihtaat eukw kaa usaausit quartz kaa ishinihkaasut. Miin an wehchi ihtaat eukw beryl kaa ishinihkaataakanuut. An peyakushteu kaa ihtaat topaz ishinihkaataakanuu. Ekw miin an wehchi ihtaat eukw chalcedony kaa ishinihkaataakanuut. Miin an kaa aapatisit peyakushaap kaa ihtaat turquoise ishinihkaataakanuu, ekw an maahchishtai kaa aapatisit amethyst ishinihkaataakanuu. 
REV.21.21	Aniyuu maak niishushaap ishkwaahtemah kaa miyuushishit kaye e misichihtit es kaa waapisit chii uhchi ushitaakanuuh. Ekw aniyuuh meskanuuh an ihtaawin tekash chii ushaaushuuliyaawaapiskuunh, chii shaapwaastehtinh muyaam waasenitaakanaapiskw kaa ishinaakuhch.
REV.21.22	Namui maak wii nuuhchi waapahten chisheayimiheukamikw anit. Wesh Utipeyihchikeu Chishemanituu maauch siyuuhkaatisiit ekw maak an Maanishchaanish muush ihtaauch anit aniyuu ihtaawiniyuu. Namui kata uhchi nitaweyihtaakun chechii ihtakuhch ayimiheukamikw anite chechii nituu maamihchimaakanuutwaau. 
REV.21.23	Namui nituweyihtaakusuu piisim maak tipischipiisim chechii uhchi waashtuwech an ihtaawin. Wesh e ishpish chiihkaayaashtuweyich ati e ihtaat Chishemanituu ekut wehchi chiihkaayaashtech an ihtaawin. Kaye an Maanishchaanish e ihtaat ekut wehchi chiihkaayaashtech. 
REV.21.24	Misiwe maak awenichii e itiskaanesitwaau utah aschiihch ekut che uhchi waashtenimaatwaau aniyuu waashtewiniyuu anit aniyuu ihtaawinihch kaa uhchipayiyich. ekute e ituhtataatwaau uchisteyihtaakusuwinawaauh neshta uweyuutisiiwinawaau chisheuchimaauch utah aschiihch kaa ihtaatwaau. 
REV.21.25	Muush maak chika aapahiikuteuh aniyuuh ishkwaahtemh ati wehchi piihtukaanuuhch an ihtaawin. Namui wiiskaat kata uhchi chipahiikanuuh wesh namui nihtaa kata uhchi tipiskaau anite. 
REV.21.26	ekute che ituhtataatwaau uweyuutisiiwinawaau kaye e shuuliyaauniyikwaau umiiwewinawaauh anichii utah aschiihch kaa ihtaatwaau. 
REV.21.27	Namui chika uhchi pachishtinikanuu chekwaan e maayaatahch chechii ihtakuhch anit an ihtaawin. Namui kaye chika chii piihcheu an awen nitawiin kaa ihtit maak kaa wiich nanatayit. Mikw anichii kaa masinaateyikwaau utishinihkaasuwinawaau anite aniyuuh Maanishchaanish upimaatisiyuu masinahiikaniihch chika chii piihcheuch aniyuu ihtaawiniyuu.
REV.22.1	Ekw uu enchil kaa pechi waapahtiit siipiiyuu. An maak nipiih anit an siipiih ekut wehchi miyakanuut awen kaachiche pimaatisiiwiniyuu. Naashch chii waasheyaakamishuu an nipii mwehch asiniish waasenihtaakanaapiskw e ishpish shaapwaau waaseyaapischisit ekun kaa itaakamihch an nipii. Shiipaa Chishemanituu ekw maak an Maanishchaanish uchisheuchimaau tehtapuwiniwaahch ekute kaa uhtaachuuhch uu siipii. 
REV.22.2	Tetaauskanuu maak an mistameskanuu anit an ihtaawin ekut pemaachuuhch. Iituukaam maak an siipii chii chimisuuch mistikuch anit wehchi ayaat awen pimaatisiiwiniyuu. Eshikum piisim maak chii nihtaauchin miinsa anit anichii mistikuch, niishushaapwaau peyakw pipun. Aniyuu maak niipisiih ekut wehchi miinuwaachihiisutwaau misiwe e itiskaanesitwaau awenichii. 
REV.22.3	Namui maak ekw miin nihtaa chika uhchi ihtakun anit ihtaawinihch chekwaan chechii itwet Chishemanituu e uhkaateyihtahk.
REV.22.3	Chishemanituu kaye an Maanishchaanish uchisheuchimaau tehtapuwinawaau chika ihtakuniyuu anit ihtaawinihch. Chika nuuchiishtaakuu maak Chishemanituu utaapachihaakanh. 
REV.22.4	Wechiihch chika waapahtamiyuuh utaashtamuhkw. Utishinihkaasuwin chika masinaateyuu uskahtikuwiihch. 
REV.22.5	Namui wiiskach chika uhchi tipiskaau anit. Namui kaye kata uhchi nituweyihtamuch waashtenamaakanh kaye namui chika uhchi nitaweyimeuch piisim chechii waashtenamaakutwaau. Wesh aniyuu e ishpish chiihkaayaashtuweyich Chishemanituu eukw uyuu che uwaastenimaakanitwaau. Kaachiche maak kata chisheuchimaauch.
REV.22.6	Ekw an enchil kaa pechi iishit, “Taapwemakaniyuu uyuu kaa itwet kaye cheshtinaateyihtaakuniyuu ekun che ispayihch. Utipeyihchikeu Chishemanituu, an kaa miiyaat uchischiwehiichesuuh wiya Utahchaahkwa chechii piihchishkaakuyich, chii pechi itishahweu utenchilam chechii waapahtiyaayich utaapachihaakanh taan che ispayiyich shaash wiipach.” 
REV.22.7	Jesus maak iteu, “Nituhtamukw, shaash wiipach nika takushin. Taapwe kata shaweyimaakanuu awen che nanihiihtahk uyuu ayimuwiniyuu taan kaa ishi waapahtiiweyich Chishemanituu utah masinahiikanihch eshkw che ispayiyich.”
REV.22.8	Niya, John, niya nichii pehten kaye nichii waapahten misiwe uyuuh chekwaayuu. Iskutak maak kaa chiishipayihch e pehtamaan kaye e waapahtamaan uyuuh chekwaayuu ekw kaa nuuchiishtuuk e uchihchiihkunipayihuyaan uhchishkuu e ihtaat an enchil kaa waapahtiit uyuu chekwaayuu. 
REV.22.9	Mikw maak nichii itikw, “Ekaa pechi nuuchiishtuuh. Wesh kaye niya nitatushkuwaau Chishemanituu mwehch chii e ihtiyin kaye maak mwehch e ihtitwaau chiichishaanich, anichii kaa chischiwehiichetwaau ekw maak anichii kaa nanihiihtahkwaau taan e itashteyich utah masinahiikanihch. Chishemanituu eukw nuuchiishtuu.” 
REV.22.10	Ekw miin kaa pechi iishit, “Ekaawii chiimuut kanuweyihtah taan e ishi aayimuutech utah masinahiikanihch eshkw che ispayihch. Wesh shaash peshunaakun che ispayihkwaau uyuuh chekwaayuu. 
REV.22.11	Ekw maak an awen kaa machaatisiit ekush yaapach chika machaatisiyuu. Kaye an awen nitawiin kaa ihtit ekush yaapach nitawiin chika ihtuu. Ekw an awen kaa kuiskutaatisiit ekush yaapach kata kuiskutaatisiyuu. Kaye an awen kaa payehchisiit yaapach che payehchisiit.” Eukw uyuu kaa itwet an enchil.
REV.22.12	Jesus iteu, “Nituhtamukw, shaash wiipach nika takushin. Nika petaan maak taan che ishi tipahamuuk misiwe awen mikw taan kaa ihtikwe. 
REV.22.13	Eukw niya shaash kaa ihtaayaan eshkw ekaa mitun chekwaan uhchi ihtakuhch kaye eukw niya eshkw che ihtaayaan iskutak misiwe chekwaan chiishipayihche. Eukw niya niishtam kaa ihtaayaan kaye eukw niya maahchishtai che ihtaayaan. Eukw niya misiwe chekwaayuu kaa chihchipayihtaat kaye eukw niya che chiishihtaayaan misiwe chekwaan. 
REV.22.14	Taapwe kata shaweyihtaakusuuch anichii kaa payehchihtaatwaau uchekwaanimuwaau. Eukw uchii che tepicheyihtaakusitwaau chechii piihchetwaau aniyuu ihtaawiniyuu kaye chechii utinamaasutwaau miinishah anite uhchi aniyuuh mistikw anit wehchi ayaayich aweyuuh pimaatisiiwiniyuu. 
REV.22.15	Anichii maak kaa wiinisuu pimaatisiitwaau, anichii kaa mateutwaau, anichii wiinisuwinihch kaa ishi pimiihkawaatwaau aweyuuh, anichii kaa nipahiiwetwaau ekw maak anichii kaa nuuchiishtuwaatwaau manituuhkaanh, kaye anichii kaa wiihch nanataitwaau namui kata chii piihcheuch aniyuuh ihtaawiniyuu. 
REV.22.16	Niya, Jesus, nichii itishahwaau nitenchilam taanite e ati ihtaayekw chechii wiihtamaataakw uyuuh chekwaayuuh, chiyawaau umaamuuayimihaautikw. David e ihtaat nuuhchi aanische pimaatisiin. Eukw niya an waapan achahkush naashch kaa chiihkaayaashtuwet.” Eukw uyuu kaa itwet Jesus.
REV.22.17	Kaa payehchisiit Ahchaahkw ekw maak an uschiskwewaan iteuch, “Aashtam.” Kaye an awen kaa pehtahk ekush kaye wiya chika iteu, “Aashtam.” Misiwe chiyawaau kaa nuuhteyaapaakweyekw, “Aashtamukw sehchei pechi minihkwekw an nipii ati wehchi ayaat awen pimaatisiiwiniyuu.”
REV.22.18	Niya, John, nitayaakwaamimaau misiwe awen kaa pehtahk taan e ishi niikaan wiihtaakanuyich utah masinahiikanihch, “An awen che ayihchistaakwe chekwaayuu taan e itwemakaniyich utah masinahiikanihch, Chishemanituu chika ayihchistaayuu kaye wiya taan kaa ishi wiihtaakuniyich utah masinahiikanihch che ishi nanehkaateyimut. 
REV.22.19	An maak awen che achuunamukwe taan e ishi niikaan wiihtaakuniyich utah masinahiikanihch Chishemanituu chika utinamiyuu taan kaa ishi ayaat chechii uhchi miichit miinisha anit aniyuuh mistikw kaa nihtaauchiniyikwaau, ati wehchi ayaayich aweyuu pimaatisiiwiniyuu kaye namui chika chii piihcheu anite Chishemanituu utihtaawiniihch.” 
REV.22.20	An maak awen kaa wiihtahk e taapwemakaniyich misiwe uyuu kaa ishi wiihtaakanuyich iteu, “Cheshtinaash shaash wiipach miin nika takushin.” Amen, Utipeyihchikeu Jesus, aashtam.
REV.22.21	Chika wii ayaawaanaawaau Utipeyihchikeu Jesus misiwe taan e ishi shaweyihchichet, chiyawaau kaa taapwehtamekw. Amen.
