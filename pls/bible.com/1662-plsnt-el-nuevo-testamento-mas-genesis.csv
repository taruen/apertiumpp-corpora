GEN.1.1	Are nakuexinxion beꞌe kain, Ndo Dio binchechjian ngajni ko nunthe. 
GEN.1.2	Ko nunthe beꞌa nunthe inchin jii nunthe ko xruꞌin bechunda, ko thi naxin xeꞌe beꞌe bakejanthe nguii thi xraa ndachaon anto niꞌnga, ko Espiritue Ndo Dio bakingi ngatauꞌen jinda.
GEN.1.3	Ko ndachro Ndo Dio: «Rinaꞌo singasaan.»
GEN.1.3	Ko thi dingasaan kununxinbeꞌo. 
GEN.1.4	Ko Ndo Dio bikon ixin thi dingasaan jaan, jian. Kuthimejan bantsjendeꞌe choo thi dingasaan ko thi naxin xeꞌe. 
GEN.1.5	Ndo Dio binchegiꞌin thi dingasaan, «nchaꞌon», ko thi naxin xeꞌe binchegiꞌin, «thi̱e». Ko batho thi̱e ko bingasaan, ko jañaa xethja thi nchaꞌon saꞌo.
GEN.1.6	Kuthimejan ndachro Ndo Dio: «Ncho, deꞌe naa thi tsunchjeeya ko rukeꞌe jinda.»
GEN.1.6	Ko jañaa nchao ruchjeeya jinda. 
GEN.1.7	Ko kunchjianbeꞌo thi kunchjeeya ko keꞌe jinda. Ko jañaa chjeeya nda, nda bithuꞌe ngataꞌa thi keꞌe nda, ko nda bithuꞌe chringindeꞌe thi keꞌe nda, ko jañaa kuꞌen. 
GEN.1.8	Thi kunchjeeya ko keꞌe jinda, Ndo Dio binchegiꞌin «ngajni». Ko batho thi̱e ko bingasaan, ko jañaa xethja thi nchaꞌon yuxin.
GEN.1.9	Kai ndachro Ndo Dio: «Kain jinda jii chringi ngajni nakua ncho xratse nda. Ko ncho tununxin nche xema.»
GEN.1.9	Ko jañaa kuꞌen. 
GEN.1.10	Ko thi xema Ndo Dio binchegiꞌin «nunthe», ko jinda xratse binchegiꞌin Ndo «ndachaon».
GEN.1.10	Ko Ndo Dio bikon Ndo ixin jaan, jian. 
GEN.1.11	Kuthimejan ndachro Ndo: «Ncho duan ka yua ngataꞌa nunthe, kain ka dajon tsee, ko kain nthaa dajon thuchjuin kunixin tsee.»
GEN.1.11	Ko jañaa kuꞌen. 
GEN.1.12	Nunthe bajon kain ka yua, kain ka dajon tsee, ko kain nthaa dajon thuchjuin kunixin tsee. Ko Ndo Dio bikon ixin jaan, jian. 
GEN.1.13	Ko batho thi̱e ko bingasaan, ko jañaa xethja thi nchaꞌon ninxin.
GEN.1.14	Ko ndachro Ndo Dio: «Ncho tununxin tsjé xruꞌi nthiꞌa ngajni ixin santsjenda thi̱e ko thi dingasaan; ko kai yaa tsjaago are ruxethja nchaꞌon, are thii thi xema, thi yua, chrin ko kin ngaa nano. 
GEN.1.15	Ko xruꞌi te nthiꞌa ngajni sinchengasaan ngataꞌa nunthe.»
GEN.1.15	Ko jañaa kuꞌen. 
GEN.1.16	Ndo Dio binchechjian yoo xruꞌi jié nchengasaan, ko xruꞌi icha jié sinchengasaan ngain nchaꞌon, ko inaa xruꞌi sinchengasaan ngain thi̱e. Ko kai binchechjian Ndo kunutse. 
GEN.1.17	Ko Ndo Dio bakeꞌe Ndo xruꞌi teꞌi nthiꞌa ngajni ixin sinchengasaan ngataꞌa nunthe 
GEN.1.18	ngain nchaꞌon ko ngain thi̱e, ko bantsjendeꞌe choo thi dingasaan ko thi naxin xeꞌe. Ko Ndo Dio bikon ixin jaan, jian. 
GEN.1.19	Ko batho thi̱e ko bingasaan, ko jañaa xethja thi nchaꞌon nunxin.
GEN.1.20	Ko ndachro Ndo Dio: «Ngain ndachaon, ncho tununxin kain thi jichon ngain nda, kai ngain nunthe, ncho tununxin ku tjaganga nguii ngajni.»
GEN.1.21	Kai binchechjian Ndo kuxiigo anto yeye te chringi ndachaon, ko binchechjian Ndo kain kuxiigo techon ko thingi ngangi nda ko kain kuxiigo tjaganga, ko bikon Ndo Dio ixin jaan, jian.
GEN.1.22	Ko Ndo Dio binchenchaon ba ko ndachro Ndo: «Nchian choo ra ko nchetsjé choo ra ko nchekaon ra ndachaon, ko sinchetsjé choo kain kuxiigo tjaganga ngain nunthe.»
GEN.1.23	Ko batho thi̱e ko bingasaan, ko jañaa xethja thi nchaꞌon naunxin.
GEN.1.24	Ko ndachro Ndo Dio: «Nunthe ncho dajon kain thi jichon: Kuxiigo chrjikua ko te ngagaꞌa jna, kuxiigo nchekjanii ni ngain nchia, kunchee ko kain kuxiigo thingajintaon tseꞌe nunthe.»
GEN.1.24	Ko jañaa kuꞌen. 
GEN.1.25	Ko Ndo Dio binchechjian kain kuxiigo: Kuxiigo chrjikua ko te ngagaꞌa jna, kuxiigo nchekjanii ni ngain nchia, kain kuxiigo thingajintaon tseꞌe nunthe ko icha kuxiigo. Ko Ndo Dio bikon ixin jiꞌi jaan, jian.
GEN.1.26	Ko ndachro Ndo Dio: «Nthuchjian ná xii inchin jaꞌan ná, ko tsetuꞌen kuchee te ngain ndachaon, kain kuxiigo tjaganga, ko tsetuꞌen kuxiigo chrjikua ko te ngagaꞌa jna ko kuxiigo nchekjanii na̱ ngain nchia, ko kain kuxiigo thingajintaon tseꞌe nunthe.»
GEN.1.27	Ko Ndo Dio binchechjian xii
GEN.1.27	inchin jeꞌe Ndo, jañaa inchin jeꞌe Ndo kunchjian xa;
GEN.1.27	xii ko nchrii binchechjian Ndo.
GEN.1.28	Ko Ndo Dio binchenchaon ko ndachro Ndo:
GEN.1.28	«Dinthechunda ra tsjé chjan ko nchetsjé choo ra
GEN.1.28	ko nchekaon ra nunthe ko thetuꞌan ra ngain nunthe,
GEN.1.28	ko thetuꞌen ra kain kuchee jii ngain ndachaon, kain kuxiigo tjaganga ngajni
GEN.1.28	ko kain kuxiigo thingi ngataꞌa nunthe.»
GEN.1.29	Kai ndachro Ndo Dio: «Tsjeꞌe ra, jaꞌan chjaꞌa ra kain ka dajon tsee jii ngataꞌa nunthe, ko kain nthaa dajon thuchjuin ko tsee ixin sinthe ra. 
GEN.1.30	Ko kain kuxiigo te ngataꞌa nunthe, kain kuxiigo tjaganga ko kain kuxiigo thingajintaon tseꞌe nunthe sine ba ka yua.»
GEN.1.30	Ko jañaa kuꞌen. 
GEN.1.31	Ko bikon Ndo Dio kain thi binchechjian Ndo, ¡anto chrjuin jii! Ko batho thi̱e ko bingasaan, ko jañaa xethja thi nchaꞌon inkjaunxin.
GEN.2.1	Ko jañaa jueꞌe Ndo Dio binchechjian Ndo ngajni ko nunthe, ko kain thi jii. 
GEN.2.2	Ko ngain nchaꞌon yatuxin, Ndo Dio ujuexin binchechjian Ndo kain, ko binchejugaꞌa Ndo ixin kain xra bincheꞌe Ndo. 
GEN.2.3	Ko Ndo Dio binchenchaon nchaꞌon yatuxin ko ndachro Ndo ixin nchaꞌon jiꞌi naa nchaꞌon anto renthe, ixin ngain nchaꞌon yaa binchejugaꞌa Ndo ixin kain xra jeꞌe Ndo bincheꞌe Ndo. 
GEN.2.4	Ko jaꞌin kuꞌen are Nchaa ná Dio binchechjian ngajni ko nunthe.
GEN.2.4	Ko are Nchaa ná Dio binchechjian nunthe ko ngajni, 
GEN.2.5	xra xruꞌin ka yua ko ka chunda tsee beꞌe, ixin Nchaa ná Dio xra ruanꞌa chrin nguii ngataꞌa nunthe, ko xrabeꞌa xii runchencheꞌe xra nunthe. 
GEN.2.6	Ko ngain nunthe bagachrjeduxin tjao, ko jañaa bakuntjao nguii ngataꞌa nunthe. 
GEN.2.7	Kuthimejan Nchaa ná Dio binchechjian xii kunixin nche ko banuthe Ndo ngain chinthjon ko jañaa bechon xa, ko xii kjan naa thi jichon.
GEN.2.8	Kuthimejan Nchaa ná Dio kjuenga ntha thuchjuin ngain nunthe dithuꞌe nu thi chrinxin nchaꞌon, ko nunthe mee diꞌin Edén, ko bakeꞌe Ndo nthiꞌa thi xii binchechjian Ndo. 
GEN.2.9	Ko Nchaa ná Dio bincheꞌe ixin bangi kain ntha thuchjuin chrjuin te ko nchao rune ni thuchjuiin ntha. Kai bakeꞌe Ndo ngusine nunthe mee naa ntha thuchjuin dajon thuchjuin nchegechon ni kainxin nchaꞌon, kai naa ntha thuchjuin nchekinxin ni thi jian ko thi jianꞌa.
GEN.2.10	Ko ngain Edén chrinxin jinda ko bakinga nda, ko banchetjao nguii nunthe Edén, ko nda jiꞌi noo chjeeya nda. 
GEN.2.11	Ko naa nda chjeeya, mee biꞌin Pisón, ko nda jiꞌi bakingarianda nda nguii nunthe biꞌin Havila, ko ngain nunthe jiꞌi beꞌe chia oro. 
GEN.2.12	Ko juxon oro jian beꞌe ngain nunthe jiꞌi, kai beꞌe nthaa bagajon chingo xraa tsjuka ko chrjuin xrajni ko kai beꞌe xro ónice. 
GEN.2.13	Ko nda yuxin chjeeya biꞌin Gihón; nda yaa bakingarianda nda nguii nunthe diꞌin Cus. 
GEN.2.14	Ko nda ninxin dichjeeya biꞌin Tigris o Hidekel, ko nda jiꞌi bakinga nda nu nunthe Asiria, nu thi chrinxin nchaꞌon. Ko nda nunxin dichjeeya biꞌin Éufrates.
GEN.2.15	Ko Nchaa ná Ndo Dio bakeꞌe xii ngain nunthe Edén ixin runcheꞌe xra ko rugenda nunthe. 
GEN.2.16	Ko Nchaa ná Dio kuetuꞌan ngain thi xii ko ndachro: «Jaꞌa nchao sinthe thuchjuiin kain ntha jii ngain nunthe Edén, 
GEN.2.17	aro sintheꞌa thuchjuiin ntha nchekinxin ni thi jian ko thi jianꞌa, ko ndua thi rindathjo ixin ja̱ sinthe tho yaa, ndaseꞌen.»
GEN.2.18	Kuthimejan, Nchaa ná Dio ndachro: «Jeꞌa jian ixin xii jiꞌi jeꞌo seꞌe. Icha nchao sinthachjiaan naa thi sakao ko tsjengijna.» 
GEN.2.19	Ko Nchaa ná Dio jinche binchechjianxin Ndo kain kuxiigo ko kain kunthua tjanga ngajni, ko binchechieꞌen Ndo ba ngain Adán ixin rukjee kexreen rugiꞌin kain ba, ko inchin biꞌin ba, jañaa chunxinxin ni ba jai. 
GEN.2.20	Ko jañaa Adán ndachro kexreen biꞌin kain kuxiigo ko kain kunthua, aro binchueꞌa kensen rugakao ko rukjengijna jeꞌe. 
GEN.2.21	Mexinxin Nchaa ná Dio kuenjua Adán ngain naa kuthachrin anto suji, ko are tajijua bantsjeꞌe Ndo naa nthanthakuin, ko kjan kuejee Ndo thi xiree nthauꞌe. 
GEN.2.22	Ko thi nthanthakuin xa bachrjeꞌe xa, Nchaa ná Dio binchechjian naa nchrii, ko binchechieꞌen Ndo nchra ngain xa. 
GEN.2.23	Ko Adán ndachro:
GEN.2.23	«Nchrii jiꞌi luruna kunchjianxin nchra ko nthauꞌe nchra inchin nthauꞌna, mexinxin siꞌin nchra “nchrii” ixin nthanthakuin na kunchjianxin nchra.»
GEN.2.24	Mexinxin xii sachrjendeꞌe ndudee ko janee, ixin thi xii ko thi nchrii ndarrukjan na̱ xraa nakua chujni.
GEN.2.25	Ko thi xii ko thi nchrii thulucho nthao binthe, ko bechunxinꞌa na̱ juasuaxin.
GEN.3.1	Aro kunchee icha bakinxin ba ke kain kuxiigo binchechjian Nchaa ná Dio, ko naa nchaꞌon kunchee ndachro ba ngain thi nchrii:
GEN.3.1	—¿A ko ndua ndachro Ndo Dio ixin chroꞌa sinthe ra thuchjuiin kain nthaa jii ngain Edén jiꞌi?
GEN.3.2	Ko thi nchrii batheꞌe ngain kunchee ko ndachro:
GEN.3.2	—Jaan, nchao sine ná thuchjuiin kain nthaa jii ngain nunthe jiꞌi; 
GEN.3.3	aro ntha thuchjuin jii ngusine nunthe jiꞌi, Ndo Dio ndachro: «Ntheꞌa ra ko katheꞌa ra tho dajon ntha thuchjuin yaa, ko ixin ja̱ sinthe ra thuchjuiin ntha, ndaseꞌen ra.
GEN.3.4	Kuthimejan kunchee ndachro ngain thi nchrii:
GEN.3.4	—¡Nduaꞌa; senꞌa ra! 
GEN.3.5	Ndo Dio ndachro jañaa ixin jeꞌe Ndo nuꞌe Ndo jian ixin are jaꞌa ra sinthe ra thuchjuiin ntha yaa, rukjan ra inchin jeꞌe Ndo ko ruchunxin ra thi jian ko thi jianꞌa.
GEN.3.6	Ko thi nchrii bikon ixin thuchjuiin ntha anto chrjuin te tho ko nchao rune tho, ko juinao rugayee juaxraxauen Ndo Dio. Ko jañaa kunchrijin naa tho ko juine tho. Ko kai bajon tho ngain xixiꞌi ko jeꞌe xa juine xa tho kai. 
GEN.3.7	Ko xirebeꞌo juaxraxauen kayui ko jañaa binthegikon ixin xruꞌin luntho tengaa. Ko mexinxin kunchrijin nchin kee ntha higo ko binthekjaon ka ixin binthekjamataunxin nthauꞌe.
GEN.3.8	Ko are jidanuthe chrintho tsukjin, thi xii ko thi nchrii binthekiꞌin ixin Nchaa ná Dio tarredeꞌe ngain nunthe Edén ko tabinthegemeꞌe Ndo ngagaꞌa nthayua jii ngain nunthe mee. 
GEN.3.9	Aro Nchaa ná Dio nichjee thi xii ko ndachro:
GEN.3.9	—Adán, ¿thinoo riꞌi jaꞌa?
GEN.3.10	Ko thi xii batheꞌe:
GEN.3.10	—Kuian bejiꞌi Suixin ko anto xraon na ixin xruꞌin luntho ringaꞌa ko tabarima.
GEN.3.11	Kuthejan Ndo Dio banchiangi Ndo:
GEN.3.11	—¿Kensen ndathjo ixin xruꞌin luntho ringaꞌa? ¿Ajuinthe thuchjuiin nthaa ndathjo ixin runtheꞌa?
GEN.3.12	Ko thi xii ndachro:
GEN.3.12	—Thi nchrii Suixin binchechjian ko chjana, nchrii yaa thi tse thuchjuin, ko chjana juine.
GEN.3.13	Kuthimejan Nchaa ná Dio ndachro ngain thi nchrii:
GEN.3.13	—¿Keꞌe bincheꞌe?
GEN.3.13	Ko thi nchrii batheꞌe ko ndachro:
GEN.3.13	—Kunchee bincheyana ko juine tho.
GEN.3.14	Ko Nchaa ná Dio ndachro ngain kunchee:
GEN.3.14	—Ixin thi bincheꞌe jaꞌa, tangi tsuꞌan ngayee kain kuxiigo ixin jaꞌa tsingajintaon tsee ngataꞌa nunthe ko jinche sinthe kain nchaꞌon sarichon. 
GEN.3.15	Ko jaꞌan sinthaꞌa ixin thi nchrii ko jaꞌa runingakuꞌen choo ra ko sinthaꞌa ixin runingakuꞌen choo xaꞌan ra kain nchaꞌon. Ko naa thi sachrjeninxin nchra sincheniꞌi jaa ko jaꞌa sincheniꞌi chreen ruthee.
GEN.3.16	Ko ndachro Ndo ngain thi nchrii:
GEN.3.16	—Ko jaꞌa tangi sathuꞌe ko tsiin are sinchekunkjiꞌi xaꞌan, ko maski jamee, jaꞌa icha sinao sariꞌi ngain xixiꞌa, ko jaꞌa sincheꞌe kain thi tsethuꞌan xa.
GEN.3.17	Ko ngain thi xii ndachro:
GEN.3.17	—Ixin bithikaon thi ndachro chriꞌa ko juinthe thuchjuin jaꞌan ndathjo runtheꞌa, nunthe jiꞌi isinthanchaonꞌa nunthe ixin thi jaꞌa bincheꞌe, ko anto tsunchrjen ko tangi sinchii thi sinthe kain nchaꞌon sarichon. 
GEN.3.18	Ko nchaꞌa ko kanchaꞌa suan ngain nunthe, ko sinthe ka duan ngataon jngi. 
GEN.3.19	Ko anto suji xra sincheꞌe ko ndachjian sachaxin thi sinthe ruxethjaja nchaꞌon rukjan ngain jinche. Xraxaon ixin jinche kunchjianxin ko ngain jinche rukjan.
GEN.3.20	Ko Adán binchegiꞌin chriꞌi Eva, yaa ruchro ixin jeꞌe tsji janaꞌa ngain kain chujni sechon ngataꞌa nunthe. 
GEN.3.21	Kuthimejan Nchaa ná Dio binchechjian thi bengaa Adán ko chriꞌi kunixin ruee kuxiigo. 
GEN.3.22	Ko ndachro Nchaa ná Dio: «Jai thi xii ko thi nchrii ndakjan inchin jaꞌan ná, ixin unuꞌe na̱ thi jian ko thi jianꞌa. Ditjanxion sinao na̱ sine na̱ thuchjuiin ntha nchegechon ni kainxin nchaꞌon, ixin ja̱ sine na̱ tho ixruꞌin nchaꞌon seꞌen na̱.»
GEN.3.23	Ko Nchaa ná Dio bantsjexin ngayee nunthe Edén thi xii ko thi nchrii, ixin runcheꞌe ná xra ngain jinche, thi jinche kunchjianxin na̱. 
GEN.3.24	Ko jañaa Nchaa ná Dio bantsjexin ngain Edén thi xii ko thi nchrii. Ko bakeꞌe Ndo ngain Edén nu thi chrinxin nchaꞌon kainxion ángel kerubín ko kai bakeꞌe naa chia taade jitjama xruꞌi ko bakji chia ko bakjan chia ixin rukunchienꞌa na̱ ngain ntha thuchjuin nchegechon ni kain nchaꞌon.
GEN.4.1	Adán bejuakaꞌo Eva, nchri chriꞌi ko tabeyaa nchra chjan ko binchekunkjiꞌi naa chjan biꞌin Caín, ko ndachro nchra: «Ndo Dio binchenchaon na ko chjana naa xan xii.» 
GEN.4.2	Kuthimejan binchekunkjiꞌi nchra inaa xan xii ko xan yaa biꞌin xan Abel. Ko xan Caín bancheꞌe xra ngataon jngi ko xan Abel bagakuꞌen xan kuleko.
GEN.4.3	Ko batho nano, ko naa nchaꞌon Caín bikao ngain Ndo Dio nchin thi jeꞌe batse ngain jngi ko binchendusen ngain Ndo. 
GEN.4.4	Ko kai Abel bikao nchin kuleko guan saꞌo ngakjan kue, ko kuinchieꞌe ku icha chrjuin te ixin binchendusen ngain Ndo Dio. Ko jeꞌe Ndo bayee Ndo Abel ko thi bajon Abel. 
GEN.4.5	Aro bayeꞌa Ndo Caín ko thi bajon Caín, ko jiꞌi binchexruxinꞌa Caín ko ngakon kjuaago ixin anto guñao ko tabechiin. 
GEN.4.6	Kuthejan Ndo Dio banchiangi ngain Caín ko ndachro: «¿Unda anto rituñao ko tarrichiꞌin? 
GEN.4.7	Ja̱ sincheꞌe thi jian, ¿asinchexruxinaꞌa jaꞌan thi rincheꞌe? Aro ja̱ rincheꞌe thi jianꞌa, thi jianꞌa mee jii xraa naa kuxiigo chrintho rukatja, aro dithuaxinꞌa tsetuꞌan ngajin.»
GEN.4.8	Ko naa nchaꞌon Caín ndachro ngain xan choo:
GEN.4.8	—Jina ngataon jngi.
GEN.4.8	Ko are tate nthiꞌa ngain jngi, Caín kjuaaya ngain xan choo ko naguenxon xan. 
GEN.4.9	Kuthimejan Ndo Dio banchiangiꞌi Caín ko ndachro:
GEN.4.9	—¿Thinoo jii Abel xan choo?
GEN.4.9	Ko Caín batheꞌe ko ndachro:
GEN.4.9	—Nunaꞌa thinoo jii xan, ¿ajikininxin na jaꞌan sarinda xan?
GEN.4.10	Ko Ndo Dio ndachro Ndo ngain Caín:
GEN.4.10	—¿Keꞌe bincheꞌe jaꞌa? ¿Unda buꞌen xan choo? Ixin jnii xan choo thi digingo ngataꞌa nunthe, jni mee jidanchia ixin sinthaꞌa jie̱ ngain thi buen xan. 
GEN.4.11	Ko jai jaꞌa, ixin guꞌen xan choo ko kuingo jnii xan ngataꞌa nunthe, jaꞌa tangi sathuꞌe ko tangi tsuꞌan. 
GEN.4.12	Ko maski anto sinchencheꞌe xra nunthe, nunthe mee isuanꞌa, ko jaꞌa sakjika ngain inaa nunthe ko sinchiꞌa thinoo sinchejugaꞌa.
GEN.4.13	Ko Caín ndachro ngain Ndo Dio:
GEN.4.13	—Jaꞌan tsixinaꞌa sathua thi tangi jiꞌi. 
GEN.4.14	Jai Suixin bantsjexin na nunthe jiꞌi ko irukjanꞌa na tsian thaa, ko sakjika, ko sarichundaꞌa thi sinthajugaxin ko kexeꞌo thi setan sinao suen na.
GEN.4.15	Aro Ndo Dio batheꞌe ko ndachro:
GEN.4.15	—Tsuenꞌa yaa ixin thi suen jaꞌa yaato nthiꞌa icha tangi tsuꞌen.
GEN.4.15	Mexinxin Ndo Dio bakeꞌe Ndo naa neꞌe ngain Caín ixin thi sikon mee isuenꞌa. 
GEN.4.16	Ko jañaa Caín sakjuixin ngain thi nunthe beꞌe ko kai ngathexin kon Ndo Dio, ko Caín sakjui bigeꞌe ngain nunthe diꞌin Nod, nu thi chrinxin nchaꞌon.
GEN.4.17	Caín bejuakaꞌo chriꞌi ko tabeyaa nchra chjan ko binchekunkjiꞌi naa chjan ko binchegiꞌin xan Enoc. Kuthimejan Caín kuexinxin binchechjian naa rajna ko rajna mee binchegiꞌin Enoc, inchin xeꞌen. 
GEN.4.18	Enoc bechunda naa xeꞌen biꞌin Irad, ko Irad kjui ndudee Mehujael, ko Mehujael kjui ndudee Metusael ko Metusael kjui ndudee Lamec. 
GEN.4.19	Ko Lamec bekaꞌo yoo nchrii; naa nchra biꞌin Ada ko inaa nchra biꞌin nchra Zila. 
GEN.4.20	Ko Ada binchekunkjiꞌi naa chjan biꞌin Jabal, ko Jabal kjui ndudee ni saꞌo binthexiꞌin nchia ndaasin, ko bagayakuꞌen na̱ kuxiigo. 
GEN.4.21	Jabal bechunda naa xan choo biꞌin Jubal, ko Jubal kjui ndudee ni saꞌo binchechjian soon kunixin nthaxro ko arpa. 
GEN.4.22	Ko Zila nchri yuxin bekaꞌo Lamec binchekunkjiꞌi naa chjan biꞌin Tubal-caín, ko xan jiꞌi banchechjian xan tsjé thi bagundeꞌe na̱ kunixin chia bronce ko hierro. Ko Tubal-caín bechunda naa xan choo xan nchrii biꞌin Naama.
GEN.4.23	Naa nchaꞌon Lamec ndache kayui chriꞌi, Ada ko Zila:
GEN.4.23	«¡Thiꞌin ra jian thi rundachrjan:
GEN.4.23	Ja̱ chrujan thi sinchenina,
GEN.4.23	ni yeye o ni nchinchin, jaꞌan suꞌen na̱.
GEN.4.24	Ja̱ yaato nthiꞌa tangi tsuꞌen thi suen Caín,
GEN.4.24	thi suen Lamec nii kan ko theyaato nthiꞌa icha tangi tsuꞌen.»
GEN.4.25	Ko Adán kjan bejuakaꞌo chriꞌi, ko chriꞌi binchekunkjiꞌi inaa chjan ko xan mee biꞌin Set, ko ndachro nchra: «Ndo Dio chjana inaa chjan ixin xan Abel, thi xan guen Caín.»
GEN.4.26	Ko Set kjui ndudee naa chjan biꞌin Enós. Ko nchaꞌon teꞌa chujni kuexinxin binchesayeꞌe na̱ Ndo Dio, ko nchaꞌon mee kuexiꞌin ndache na̱ Ndo Dio, Jehová.
GEN.5.1	Ko ngain xroon jiꞌi jitaxin ni bachrjeninxin Adán. Are Ndo Dio binchechjian thi xii, binchechjian Ndo inchin jeꞌe Ndo. 
GEN.5.2	Ko binchechjian xii ko nchrii ko binchenchaon Ndo. Ko ngain nchaꞌon jeꞌe na̱ kunchjian na̱, jeꞌe Ndo binchegiꞌin Ndo na̱ «chujni.»
GEN.5.3	Ko are Adán bechunda naa renkia ko kan ko the nano, guan naa xeꞌen ko anto dixexin xan jeꞌe ko binchegiꞌin xan Set. 
GEN.5.4	Kuthimejan are guan Set, Adán xra bechon jni renkia nano, kai bechunda icha xeꞌen xan xii ko xan nchrii. 
GEN.5.5	Ko Adán bechon na̱a̱ renkia ko kan ko the nano ko beꞌen.
GEN.5.6	Ko are Set bechunda naa renkia ko naꞌo nano, guan xeꞌen biꞌin Enós. 
GEN.5.7	Kuthimejan are guan Enós, Set xra bechon jni renkia ko yaato nano, kai bechunda icha xeꞌen xan xii ko xan nchrii. 
GEN.5.8	Ko Set bechon na̱a̱ renkia ko theyoo nano ko beꞌen.
GEN.5.9	Ko are Enós bechunda noo kan ko the nano, guan xeꞌen biꞌin Cainán. 
GEN.5.10	Kuthimejan are guan Cainán, Enós xra bechon jni renkia ko thenaꞌo nano, kai bechunda icha xeꞌen xan xii ko xan nchrii. 
GEN.5.11	Ko Enós bechon na̱a̱ renkia ko naꞌo nano ko beꞌen.
GEN.5.12	Ko are Cainán bechunda nii kan ko the nano, guan xeꞌen biꞌin Mahalaleel. 
GEN.5.13	Kuthimejan are guan Mahalaleel, Cainán xra bechon jni renkia ko yoo kan nano, kai bechunda icha xeꞌen xan xii ko xan nchrii. 
GEN.5.14	Ko Cainán bechon na̱a̱ renkia ko the nano ko beꞌen.
GEN.5.15	Ko are Mahalaleel bechunda nii kan ko naꞌo nano, guan xeꞌen biꞌin Jared. 
GEN.5.16	Kuthimejan are guan Jared, Mahalaleel xra bechon jni renkia ko kan ko the nano, kai bechunda icha xeꞌen xan xii ko xan nchrii. 
GEN.5.17	Ko Mahalaleel bechon jni renkia ko noo kan ko thenaꞌo nano ko beꞌen.
GEN.5.18	Ko are Jared bechunda naa renkia ko nii kan ko yoo nano, guan xeꞌen biꞌin Enoc. 
GEN.5.19	Kuthimejan are guan Enoc, Jared xra bechon jni renkia nano, kai bechunda icha xeꞌen xan xii ko xan nchrii. 
GEN.5.20	Ko Jared bechon na̱a̱ renkia ko nii kan ko yoo nano ko beꞌen.
GEN.5.21	Ko are Enoc bechunda nii kan ko naꞌo nano, guan xeꞌen biꞌin Matusalén. 
GEN.5.22	Kuthimejan are guan Matusalén, Enoc xra bechon inchin nii renkia nano ko anto bagithikaon Ndo Dio, kai bechunda icha xeꞌen xan xii ko xan nchrii. 
GEN.5.23	Ko Enoc bechon nii renkia ko nii kan ko naꞌo nano. 
GEN.5.24	Ko ixin anto bagithikaon Enoc ngain Ndo Dio, ikjanꞌa na̱ bikon na̱ ixin sabikao Ndo Dio.
GEN.5.25	Ko are Matusalén bechunda naa renkia ko noo kan ko yaato nano, guan xeꞌen biꞌin Lamec. 
GEN.5.26	Kuthimejan are guan Lamec, Matusalén xra bechon yaato renkia ko noo kan ko yoo nano, kai bechunda icha xeꞌen xan xii ko xan nchrii. 
GEN.5.27	Ko Matusalén bechon na̱a̱ renkia ko nii kan ko na̱a̱ nano ko beꞌen.
GEN.5.28	Ko are Lamec bechunda naa renkia ko noo kan ko yoo nano, guan naa xeꞌen. 
GEN.5.29	Ko binchegiꞌin xan Noé, ko ndachro: «Xan jiꞌi sincheꞌe xan ixin sinthujugaꞌa ná ixin kain xra nthoꞌo ná ngain nunthe jiꞌi, thi nunthe Ndo Dio binchetsingataꞌa thi jianꞌa.» 
GEN.5.30	Kuthimejan are guan Noé, Lamec xra bechon naꞌo renkia ko noo kan ko thenaꞌo nano, kai bechunda icha xeꞌen xan xii ko xan nchrii. 
GEN.5.31	Ko Lamec bechon yaato renkia ko nii kan ko theyaato nano ko beꞌen.
GEN.5.32	Ko are Noé bechunda naꞌo renkia nano, jeꞌe ubechunda nii chjan ko mee xan Sem, xan Cam ko xan Jafet.
GEN.6.1	Are kuexiꞌin kutsjé chujni ngataꞌa nunthe, ko bintheguan xeꞌen na̱ xan nchrii, 
GEN.6.2	kuthimejan kainxion xeꞌen Ndo Dio bikon xan ngataꞌa nunthe ixin xan nchrii anto chrjuin te xan, ko kjuee xan xan nchrii icha chrjuin te ko binthekaꞌo xan. 
GEN.6.3	Ko Ndo Dio ndachro Ndo: «Tsajandaꞌa ixin chujni sinthechon na̱ kainxin nchaꞌon, ixin jeꞌe na̱ jeꞌo nthao na̱, mexinxin sechon na̱ jeꞌo naa renkia ko kan nano.»
GEN.6.4	Ko ni xeꞌen Ndo Dio bekaꞌo xan nchrii, xeꞌen chujni, ko binthekunkjiꞌi chjan anto yeye bangi. Ko anto binuꞌe xan bakjaaya xan ko anto suji xan ko chujni anto bechunxin na̱ xan.
GEN.6.5	Ko Ndo Dio bikon Ndo ixin anto tsjé thi jianꞌa bancheꞌe chujni ngataꞌa nunthe ko juxon thi jianꞌa baxraxaon na̱ ngathe anseen na̱. 
GEN.6.6	Ko anto kuiin anseen Ndo ko ndachro Ndo: «¡Nchenina ixin binthachjian chujni!» 
GEN.6.7	Ko ndachro Ndo Dio: «Sinthatjaan kain chujni binthachjian nguixin ngataꞌa nunthe, sinthatjaan kain chujni ko kain kuxiigo yeye, kuxiigo thingajintaon tseꞌe nunthe ko kain kuxiigo tjaganga; ¡nchenina ixin bindachjian chujni!»
GEN.6.8	Aro Ndo Dio banchexruxiꞌin thi bancheꞌe Noé.
GEN.6.9	Jiꞌi thi kuꞌen Noé, naa xii jian ko xruꞌin thi jianꞌa bancheꞌe ngayee chujni bechon are mee, ko bancheꞌe thi baketuꞌan Ndo Dio. 
GEN.6.10	Ko Noé bechundakaꞌo chriꞌi nii chjan, xan Sem, xan Cam ko xan Jafet.
GEN.6.11	Ko Ndo Dio bikon Ndo ixin kainxin chujni anto bancheꞌe na̱ thi jianꞌa ko anto chrintho bancheꞌe na̱. 
GEN.6.12	Ko Ndo Dio bikon Ndo ixin ngataꞌa nunthe, juxon thi jianꞌa bancheꞌe na̱, 
GEN.6.13	mexinxin ndachro Ndo ngain Noé: «Jaꞌan sinthatjaan kain thi jichon, ixin nguixin nunthe ndakunchrintho na̱ ixin thi jianꞌa ncheꞌe na̱, ko sinthatjaan kain thi jichon ko sinthaxanthe kain thi jitaꞌa nunthe. 
GEN.6.14	Nchechjian naa barco kunixin nthaa gofer ko theyexin kunixin chingo saruthe ngaxinxin ko ndujaxin ko nchechjian nchiachjan ngaxiꞌin. 
GEN.6.15	Ko jaꞌin sinchechjian: Naa renkia ko kan ko thenaꞌo metro jininxin, ko kan ko yoo ko rioꞌo metro tunxin ko thenii metro nuinxin. 
GEN.6.16	Ko sinchechjian naa ventana jiexin yoo kan ko naꞌo centímetro chringixin thi sejanthe barco. Ko nchechjian thi sixinxin ra, ko thentaunthe nii piso, thi sakjixiꞌin ra. 
GEN.6.17	Ko jaꞌan rurruaꞌan naa chrin suji ko sinthatjangi nguixin nunthe chringi jinda, ko ndaseꞌen kainxin thi jichon ko kain thi jii ngataꞌa nunthe. 
GEN.6.18	Aro jaꞌan tsjauthexin ngajin jaꞌa, Noé, ko jaꞌa sixiꞌin ngain barco, ko kain xaꞌan, chriꞌa ko chriꞌi kain xaꞌan. 
GEN.6.19	Kai xranxiꞌin ngain barco kain kuxiigo, naa kudaꞌa ko naa kunaꞌa ixin sinthegechon ba. 
GEN.6.20	Xranxiꞌin kain ku chunda nene yoo ko yoo ku xrajeꞌo te ba naa kudaꞌa ko naa kunaꞌa, jañaa kai kain kuxiigo chrji ko te ngagaꞌa jna, kai jañaa ncheꞌe ngain kuxiigo nchekjanii ni ngain nchia, kai xrajeꞌo ngain kain kuxiigo thingajintaon tseꞌe nunthe, ko dixinkoꞌo ba ngain barco ixin senꞌa ba. 
GEN.6.21	Ko thenchjiꞌan kain thi sine kuxiigo ko thi sinthe ra jaꞌa ra ngaxiꞌin barco.»
GEN.6.22	Ko jañaa bincheꞌe Noé ko bithikaon kain thi kuetuꞌen Ndo Dio.
GEN.7.1	Kuthimejan ndachro Ndo Dio ngain Noé: «Dixiꞌin jaꞌa ko kain ni nchiandui ngain barco, ixin ngayee kain chujni te ngain nunthe jiꞌi, jeꞌo jaꞌa thi jian ngathexin kon na. 
GEN.7.2	Ko ngakjan kain kuxiigo ndachrjan nchao sinthe ra, tse yaato kudaꞌa ko yaato kunaꞌa yoo ko yoo ku xrajeꞌo. Ko kain ku icha tse ra naa kudaꞌa ko naa kunaꞌa kai yoo ko yoo ku xrajeꞌo. 
GEN.7.3	Ko ngayee kain kunthua tjaganga ngajni tse yaato kudaꞌa ko yaato kunaꞌa yoo ko yoo ku xrajeꞌo ixin sitjanꞌa ba ngain nunthe. 
GEN.7.4	Ko satho yaato nchaꞌon, kuthejan jaꞌan sinthagania chrin ngataꞌa nunthe yoo kan nchaꞌon ko yoo kan thi̱e ko sinthatjaan kain thi jichon binthachjian ngataꞌa nunthe.» 
GEN.7.5	Ko Noé bincheꞌe jañaa inchin Ndo Dio kuetuꞌen.
GEN.7.6	Noé bechunda inkjaon renkia nano are juii chrin suji ngataꞌa nunthe. 
GEN.7.7	Ko Noé bixiꞌin ngain barco jeꞌe ko kain xeꞌen ko chriꞌi ko kain nchri deindeꞌe. 
GEN.7.8	Ko kai bixiꞌin kain kuxiigo ndachro Ndo Dio ixin nchao sine na̱ ko kuxiigo chroꞌa sine na̱, ko kain kuxiigo chunda nene ko kain ku thingajintaon tseꞌe ngataꞌa nunthe. 
GEN.7.9	Ko kain kuxiigo jii, yoo ko yoo ba bixinkaꞌo Noé ngain barco, kudaꞌa ko kunaꞌa yoo ko yoo ku xrajeꞌo, jañaa inchin Ndo Dio kuetuꞌan Ndo.
GEN.7.10	Ko batho yaato nchaꞌon, kuthimejan kuexiꞌin bitjangi nunthe chringi jinda ixin chrin suji. 
GEN.7.11	Ko are bechunda Noé inkjaon renkia nano, ngain kunithjao yuxin ko theyaato nchaꞌon, chrindoꞌo jinda chringi ndachaon ko chrintaon thi jikeꞌe nda, ko xiree ngajni. 
GEN.7.12	Ko bania chrin ngataꞌa nunthe yoo kan nchaꞌon ko yoo kan thi̱e. 
GEN.7.13	Ko ngain nchaꞌon yatuxin Noé bixiꞌin ngain barco kunixin Sem, Cam ko Jafet kunixin chriꞌi Noé, ko kanio chriꞌi xeꞌen, 
GEN.7.14	jeꞌe na̱ ko kain kuxiigo chrjikua ko te ngaꞌa jna ko kain kuxiigo nchekjanii ni ngain nchia, ko kain kuxiigo thingajintaon tseꞌe ngataꞌa nunthe ko kain kuxiigo chunda nene. 
GEN.7.15	Kain kuxiigo mee bixinkaꞌo Noé ngain barco yoo ko yoo ba. 
GEN.7.16	Ko kuxiigo binchechjian Ndo Dio bixiꞌin yoo ko yoo ba, naa kudaꞌa ko naa kunaꞌa, jañaa inchin Ndo Dio kuetuꞌen Noé. Kuthimejan kuejee Ndo thi bixinxin na̱ barco.
GEN.7.17	Ko chrin suji kunchrjeꞌen yoo kan nchaꞌon ko jinda kuyee nda ngataꞌa nunthe, ko barco takjuintauꞌen nda. 
GEN.7.18	Ko jinda thinga kuyee nda ngataꞌa nunthe ko barco tajitauꞌen nda. 
GEN.7.19	Ko jinda anto kuyee nda ko tabitjangi kain jna icha yeye jii ngataꞌa nunthe. 
GEN.7.20	Ko yaato metro kuajinxin jinda ngatauꞌen kon jna icha yeye. 
GEN.7.21	Ko ndabeꞌen kain chujni ko kain kuxiigo: Kuxiigo techunda nene, kuxiigo nchekjanii ni ngain nchia, kuxiigo chrjikua ko te ngagaꞌa jna ko kuxiigo thingajintaon tseꞌe ngataꞌa nunthe. 
GEN.7.22	Ko kain thi beꞌe ngataꞌa nunthe ko bechon ndabeꞌen. 
GEN.7.23	Jañaa beꞌen kain thi bechon ngataꞌa nunthe: Chujni, kuxiigo yeye, kuxiigo thingajintaon tseꞌe ngataꞌa nunthe, kuxiigo techunda nene, kainxin ndabeꞌen. Bithuꞌe jeꞌo Noé ko kain thi bixinkaꞌo ngain barco. 
GEN.7.24	Ko nunthe ndabengangi chringi jinda naa renkia ko yoo kan ko the nchaꞌon.
GEN.8.1	Kuthimejan xraxaon Ndo Dio ixin Noé ko kain kuxiigo bixinkaꞌo Noé ngain barco, ko binchegatho Ndo naa chrintho suji ngataꞌa nunthe ko jinda kuexiꞌin xinkajin nda. 
GEN.8.2	Ko tabijee kain thi chrinduxin jinda chringi ndachaon ko tabijee thi dachrjexin jinda nthiꞌa ngajni. 
GEN.8.3	Ko jinda yauchjan ko yauchjan xinkajin nda ngataꞌa nunthe. Bathuja thi naa renkia ko yoo kan ko the nchaꞌon, 
GEN.8.4	kuthimejan barco tabetaꞌa ngain jna Ararat, ngaa kunithjao yatuxin ngain nchaꞌon theyaato. 
GEN.8.5	Ko jinda thinga baxinkajin nda, ko ngain kunithjao thexin ko nchaꞌon thexinxin kunithjao, kuexiꞌin bikon ni kon jna icha yeye.
GEN.8.6	Ko batho yoo kan nchaꞌon, kuthimejan Noé banthjee thi ventana jii ngain barco. 
GEN.8.7	Ko kuajanda naa kunthaꞌa ko bakjangatauꞌen ba jinda ixin bagiraꞌa ba thi xema, thi rugengathjen ba. 
GEN.8.8	Kuthimejan ruaꞌan naa kuxentha ixin rugikunxin a uxema nunthe, 
GEN.8.9	aro kuxentha biraꞌa ba thinoo rukentaꞌa ruthee ba ixin nunthe xra jichretheꞌe jinda, ko kjan ba ngain Noé ko kuinxe raa ko tse ba ko xranxiꞌin ba ngain barco.
GEN.8.10	Ko chuꞌen iyaato nchaꞌon, kuthimejan kjan kuajanda kuxentha inaa. 
GEN.8.11	Ko kuxentha kjan ba ngain Noé are utsukjin, ko jixrao ba naa kachjeꞌen ka olivo ko jañaa kuinxin Noé ixin ixruꞌin jinda jii ngataꞌa nunthe. 
GEN.8.12	Ko Noé xra chuꞌen iyaato nchaꞌon kuthimejan kjan kuajanda kuxentha, aro kuxentha ikjanꞌa ba ngain.
GEN.8.13	Ko are Noé bechunda inkjaon renkia ko naa nano, ko ngain kunithjao saꞌo, ngain nchaꞌon thexinxin kunithjao ndajixema nunthe, ko Noé kuexiꞌin bantsjeꞌe thi jitsaa barco ko bikon ixin nguixin ngataon nunthe ndajixema. 
GEN.8.14	Ko ngain kunithjao yuxin ko ngain nchaꞌon kan ko yaato juexin xema nunthe. 
GEN.8.15	Kuthimejan Ndo Dio ndachro Ndo ngain Noé: 
GEN.8.16	«Dachrjexin ngain barco, jaꞌa, chriꞌa, xaꞌan ko nchri deindaꞌa. 
GEN.8.17	Kai dantsje kain kuxiigo te ngajin: kuxiigo techunda nene, kuxiigo nchekjanii ni ngain nchia, kuxiigo chrjikua ko te ngaꞌa jna, kuxiigo thingajintaon tseꞌe nunthe, ko tajanda ba satsji ba nguii ngataꞌa nunthe ko sinchetsjé choo ba.»
GEN.8.18	Kuthimejan Noé bachrjekaꞌo chriꞌi, xeꞌen ko nchri deindeꞌe. 
GEN.8.19	Kai bachrje kainxin kuxiigo, ku thingajintaon tseꞌe nunthe, ku techunda nene ko kain kuxiigo yeye ko nchinchin. 
GEN.8.20	Ko Noé binchechjian giꞌi jitangi ko nthiꞌa kjuaaga kuxiigo ngataꞌa, ixin binchendusen ngain Ndo Dio, kuxiigo bajon Ndo juachaxin ixin nchao sine ni ko sinchendusen ni ngain Ndo. 
GEN.8.21	Ko are kuxrajniꞌi Ndo Dio thi anto chrjuin xrajni ndachro Ndo ngathe anseen Ndo: «Irukjanꞌa na rundachrjan ixin jianꞌa tsjiꞌi nunthe ixin thi jianꞌa ncheꞌe chujni, ixin chujni are xra nchinchin na̱ xraxaon na̱ ngathe anseen na̱ sincheꞌe na̱ juxon thi jianꞌa. Ko irukjanꞌa na suꞌen kain thi jichon inchin ukuꞌen.
GEN.8.22	»Ko are xra seꞌe nunthe,
GEN.8.22	xra tsenga ni ko xra suan thi tsenga ni,
GEN.8.22	xra seꞌe kin ko sua,
GEN.8.22	xra seꞌe kunithjaue kin, kunithjaue sua
GEN.8.22	ko xra seꞌe nchaꞌon ko thi̱e.»
GEN.9.1	Binchenchaon Ndo Dio Noé ko kain xeꞌen ko ndachro Ndo: «Dinthechunda ra tsjé chjan ko nchekauntja ra nunthe. 
GEN.9.2	Ko kain kuxiigo te ngataꞌa nunthe ruxraguꞌan ra ba, ko jaꞌa ra tsetuꞌan ra ngain ba: Thi kuxiigo tjaganga ko kain kuxiigo chrji ngataꞌa nunthe ko kain kuchee te chringi ndachaon. 
GEN.9.3	Ko jaꞌa ra nchao sinthe ra kexeꞌo kuxiigo ko kain ka ixin jaꞌan chjaꞌa ra ixin sinthe ra. 
GEN.9.4	Aro jintheꞌa ra nthao xra chunda jni ixin jni jichunxin kuxiigo. 
GEN.9.5	Kexeꞌo thi suen naa chujni, jaꞌan sinthaꞌa jie̱, ja̱ naa kuxiigo chrintho suen naa chujni, kuxiigo mee seꞌen ba, ko kexeꞌo chujni suen naa chujni kai rugunda seꞌen.
GEN.9.6	»Thi suen inaa chujni
GEN.9.6	kai inaa chujni suen jeꞌe
GEN.9.6	ixin Ndo Dio binchechjian chujni
GEN.9.6	inchin jeꞌe Ndo.
GEN.9.7	Ko jaꞌa ra, dinthechunda ra tsjé chjan
GEN.9.7	ko tutsjé ra ngataꞌa nunthe.»
GEN.9.8	Kai ndachro Ndo Dio ngain Noé ko ngain xeꞌen: 
GEN.9.9	«Nduaxin tendathjo ra thi sinthaꞌa ngajin ra ko ngain ni sachrjeninxin ra, 
GEN.9.10	ko ixin kain kuxiigo binthe ngajin ra ngaxiꞌin barco: Kuxiigo techunda nene, kuxiigo nchekjanii ni ngain nchia, kuxiigo chrjikua ko te ngaꞌa jna ko kainxin kuxiigo te ngain nunthe. 
GEN.9.11	Ko jaan, ndua thi ndachrjan: «Irukjanꞌa na suꞌen chujni ko kuxiigo ixin chrin suji, ko ixruꞌin chrin suji tsii ixin sinchexanthe kain thi jii ngain nunthe. 
GEN.9.12	Ko jiꞌi sikunxin ra thi ndachrjan, ko sikon kain ni sachrjeninxin ra ko kain kuxiigo, 
GEN.9.13	ixin sakee kunchechana ngain thjui ko jiꞌi ruxraxaunxin ra thi jaꞌan ndachrjan ngain chujni te nguii nunthe. 
GEN.9.14	Are jaꞌan sikian thjui ngataꞌa nunthe, kunchechana tsununxin. 
GEN.9.15	Ko jaꞌan ruxraxaꞌon ixin thi ndachrjan ngajin ra ko ngain kuxiigo, ko irukjanꞌa tsii chrin suji ixin suen ra. 
GEN.9.16	Mexinxin are seꞌe kunchecha ngain thjui, jaꞌan sikon ba ko ruxraxaꞌon thi ndachrjan ko xruꞌin nchaꞌon rutjañana thi ndachrjan ngain chujni ko ngain kuxiigo te ngataꞌa nunthe.» 
GEN.9.17	Kai Ndo Dio ndache Noé: «Kunchecha jiꞌi ruxraxaunxin ra thi jaꞌan ndachrjan ngajin ra ko ngain kuxiigo te ngataꞌa nunthe.»
GEN.9.18	Xeꞌen Noé binthegachrjexin ngain barco, mee kjui xan Sem, Cam ko Jafet. Ko Cam kjui ndudee Canaán. 
GEN.9.19	Kanio xeꞌen Noé bachrjeninxin kainxin chujni te ngataꞌa nunthe.
GEN.9.20	Kuthimejan Noé kuexiꞌin bincheꞌe xra ngataon jngi, ko kjuenga naa jngi ntha uva. 
GEN.9.21	Ko naa nchaꞌon biꞌi vino, ko ndakuan ko ndakuthulucho ngaxiꞌin nchia ndasiꞌin. 
GEN.9.22	Ko Cam, ndudee Canaán, are bikon thulucho ndudee, kuinga bachrje ko bikekiin kayui xan choo. 
GEN.9.23	Kuthejan Sem ko Jafet kuaa naa luntho, ko binthekentaꞌa luntho nthacheen, ko thinga tethingaxinto ixin binthegixiꞌin nchia ndaasin ixin rugikonꞌa thulucho ndudee. Ko jañaa kjuamataon xan ndudee xan.
GEN.9.24	Ko are Noé bachrjeꞌe thi dikuan ko kunuꞌe keꞌe bincheꞌe Cam, xan icha nchiin, 
GEN.9.25	ko ndachro ixin Cam ko ni sachrjeninxin Cam:
GEN.9.25	«¡Jianꞌa tsjiꞌa jaꞌa, Canaán!
GEN.9.25	Jaꞌa thi icha tsurentheꞌa ngain kayui xan choo.»
GEN.9.26	Kai ndachro ixin Sem ko Jafet ko kain ni sinthegachrjeninxin:
GEN.9.26	«Ndo Diuna sinchenchaon Sem,
GEN.9.26	ko Canaán tsji xi nchexree.
GEN.9.27	Ko Ndo Dio sinchejié nuntheꞌe Jafet
GEN.9.27	ko seꞌe chiaon nchia ndasiꞌin Sem
GEN.9.27	ko Canaán tsji xi nchexree.»
GEN.9.28	Are ndabanga jinda bikiatheꞌe nunthe ixin chrin suji, Noé xra bechon nii renkia ko yoo kan ko the nano. 
GEN.9.29	Ko na̱a̱ renkia ko yoo kan ko the nano bechon Noé, ko beꞌen.
GEN.10.1	Jiꞌi kjui chujni bachrjeninxin Sem, Cam ko Jafet, xeꞌen Noé, ko xan teꞌi binthechundakaꞌo chriꞌi xan chjan are bathuja kain thi kuꞌen ixin chrin suji.
GEN.10.2	Chujni bachrjeninxin Jafet kjui xan Gomer, Magog, Madai, Javán, Tubal, Mesec ko xan Tiras. 
GEN.10.3	Xeꞌen Gomer kjui xan Askenaz, Rifat ko xan Togarma. 
GEN.10.4	Ko xeꞌen Javán kjui xan Elisa, Tarsis, Quitim ko xan Dodanim. 
GEN.10.5	Ko chujnii Jafet kuexiꞌin na̱ binchechjian na̱ tsjé rajnee na̱ ngadeꞌe ndachaon. Ko binchechjian na̱ rajnee na̱ ko nuntheꞌe na̱ kunixin juxon ni bachrjeninxin jeꞌe na̱ ko banichja na̱ ngigueꞌe na̱.
GEN.10.6	Ko xeꞌen Cam kjui xan Cus, Mizraim, Fut ko xan Canaán. 
GEN.10.7	Xeꞌen Cus kjui xan Seba, Havila, Sabta, Raama ko xan Sabteca. Ko xeꞌen Raama kjui xan Seba ko xan Dedán. 
GEN.10.8	Ko Cus kjui ndudee Nimrod kai, ko Nimrod kjui thi xii saꞌo kuetuꞌan ngataꞌa nunthe. 
GEN.10.9	Kai kjui naa xii anto tsanga ko anto benuꞌe baguen kuxiigo bagakji ngagaꞌa jna ixin Ndo Dio chjee juachaxin. Ko yaa dachrjexin thi ndachro na̱: «Xii jiꞌi inchin Nimrod, thi anto nuꞌe duen kuxiigo ixin Ndo Dio kjuengijna.» 
GEN.10.10	Ko kuexiꞌin kuetuꞌan ngain rajna Babel, Erec, Acad ko Calne, ngain nunthe Sinar. 
GEN.10.11	Ngain nunthe jiꞌi bachrjexin Nimrod ko sakjui ngain nunthe Asiria ko binchechjian rajna Nínive, rajna Rehobot, ko rajna Cala. 
GEN.10.12	Ko kai binchechjian inaa rajna biꞌin Resén ko Resén beꞌe ngayee rajna Nínive ko rajna Cala, ko jiꞌi kjui naa rajna anto jié.
GEN.10.13	Ko Mizraim kjui ndudee ni Ludim, ni Anamim, ni Lehabim, ni Naftuhim, 
GEN.10.14	ni Patrusim, ni Casluhim, thi bachrjeninxin ni filisteo ko ni Caftorim.
GEN.10.15	Ko Canaán kjui ndudee Sidón ko Het, ko xan saꞌo kjui Sidón. 
GEN.10.16	Ko Canaán bachrjeninxin ni jebuseo, ni amorreo, ni gergeseo, 
GEN.10.17	ni heveo, ni araceo ni sineo, 
GEN.10.18	ni arvadeo, ni zemareo ko ni hamateo. Kuthimejan chjekee chujnii Canaán. 
GEN.10.19	Ko nuntheꞌe chujnii Canaán thexinxin Sidón ko thexin nu Gerar ko jikaxin ngain rajna Gaza, ko thexin nu rajna Sodoma, Gomorra, Adma ko Zeboim, ko jikaxin ngain nunthe Lasa. 
GEN.10.20	Ni teꞌi ni bachrjeninxin Cam, ko binthe na̱ ngain nuntheꞌe na̱ kunixin chujnii na̱ ko banichja na̱ ngigueꞌe na̱.
GEN.10.21	Ko Sem, thi kjui xan saue Jafet, kjui xranchrjeꞌen kain ni bachrjeninxin Heber. 
GEN.10.22	Xeꞌen Sem kjui xan Elam, Asur, Arfaxad, Lud ko xan Aram. 
GEN.10.23	Xeꞌen Aram kjui xan Uz, Hul, Geter ko xan Mas. 
GEN.10.24	Ko Arfaxad kjui ndudee xan Sala ko Sala kjui ndudee Heber. 
GEN.10.25	Ko Heber bechundakaꞌo chriꞌi yoo chjan, ko xan saꞌo biꞌin xan Peleg (ko jiꞌi ruchro “chjeeya”) ixin are jeꞌe bechon, chjeeya chujni; ko xan choo biꞌin xan Joctán. 
GEN.10.26	Ko Joctán kjui ndudee xan Almodad, Selef, Hazar-mavet, Jera, 
GEN.10.27	xan Adoram, Uzal, xan Dicla, 
GEN.10.28	Obal, Abimael, Seba, 
GEN.10.29	xan Ofir, Havila ko xan Jobab. Kain chjan teꞌi kjui xeꞌen Joctán. 
GEN.10.30	Ko nunthe binthe na̱ thexinxin nu Mesa ko thexin nu nunthe Sefar, ko jikaxin ngain jna te nu thi chrinxin nchaꞌon. 
GEN.10.31	Ni teꞌi ni bachrjeninxin Sem, ko binthe na̱ ngain nuntheꞌe na̱ kunixin chujnii na̱ ko banichja na̱ ngigueꞌe na̱.
GEN.10.32	Ni teꞌi ni bachrjeninxin kain xeꞌen Noé, ko ni teꞌi chjekee nguixin nunthe ko binchechjian na̱ tsjé rajna, are ubathuja kain thi kuꞌen ixin chrin suji.
GEN.11.1	Ko are mee nguixin nunthe banichja na̱ nakua ngiigua, 
GEN.11.2	ko are bachrjexin na̱ nunthe jii nu thi chrinxin nchaꞌon, bithja na̱ naa chjaaga ngain nunthe Sinar ko nthiꞌa tabinthe na̱. 
GEN.11.3	Ko ndache choo na̱: «Nthuchjian ná xro nche ko nthuchján ná xro.» Ko bundeꞌe na̱ xro nunthechján ko ibundeꞌa na̱ xro, ko bundeꞌe na̱ chingo saruthe ixin binchetsexinxin na̱ xro nunthechján. 
GEN.11.4	Kuthejan ndachro na̱: «Nthuchjian ná naa rajna, ko naa nchia anto nui siji ngajni. Ko jaꞌin ruchunxinxin ná na̱ ko jañaa ruchjekaꞌa ná nguixin ngataꞌa nunthe.»
GEN.11.5	Ko Ndo Dio xinkajin Ndo ixin tsjeꞌe Ndo rajna ko nchia anto nui tenchechjian na̱. 
GEN.11.6	Ko ndachro Ndo: «Chujni teꞌi xrajeꞌo xraxaon na̱ ko xrajeꞌo nichja na̱. Mexinxin kuexiꞌin na̱ xra jiꞌi, ko jai ixruꞌin kensen rukayakuen na̱ ixin thi texraxaon na̱ sincheꞌe na̱. 
GEN.11.7	Mexinxin ruxinkajin ná ko nthutjajin ná na̱ kunixin tsjé ngiigua ixin jañaa itsinxinꞌa choo na̱.»
GEN.11.8	Jañaa Ndo Dio kunchjekee na̱ nguixin ngataꞌa nunthe, ko ibinchechjianꞌa na̱ rajna. 
GEN.11.9	Mexinxin rajna mee biꞌin Babel ixin nthiꞌa Nchaa ná binchetjajin na̱ kunixin tsjé ngiigua, ko jañaa chjekee na̱ nguixin ngataꞌa nunthe.
GEN.11.10	Nthiꞌi jitaxin ni bachrjeninxin Sem. Ko ubatho yoo nano are juii chrin suji binchetjaan chujni, Sem bechunda naa renkia nano are guan xeꞌen, xan Arfaxad. 
GEN.11.11	Sem xra bechon naꞌo renkia nano, kai bechunda icha xeꞌen xan xii ko xan nchrii.
GEN.11.12	Arfaxad bechunda kan ko thenaꞌo nano are guan xeꞌen, xan Sala. 
GEN.11.13	Kuthimejan are guan Sala, Arfaxad xra bechon noo renkia ko nii nano, kai bechunda icha xeꞌen xan xii ko xan nchrii.
GEN.11.14	Ko are Sala bechunda kan ko the nano, guan xeꞌen biꞌin Heber. 
GEN.11.15	Kuthimejan are guan Heber, Sala xra bechon noo renkia ko nii nano, kai bechunda icha xeꞌen xan xii ko xan nchrii.
GEN.11.16	Ko are Heber bechunda kan thenoo nano, guan xeꞌen biꞌin Peleg. 
GEN.11.17	Kuthimejan are guan Peleg, Heber xra bechon noo renkia ko kan ko the nano, kai bechunda icha xeꞌen xan xii ko xan nchrii.
GEN.11.18	Ko are Peleg bechunda kan ko the nano, guan xeꞌen biꞌin Reu. 
GEN.11.19	Kuthimejan are guan Reu, Peleg xra bechon yoo renkia ko na̱a̱ nano, kai bechunda icha xeꞌen xan xii ko xan nchrii.
GEN.11.20	Ko are Reu bechunda kan ko theyoo nano, guan xeꞌen biꞌin Serug. 
GEN.11.21	Kuthimejan are guan Serug, Reu xra bechon yoo renkia ko yaato nano, kai bechunda icha xeꞌen xan xii ko xan nchrii.
GEN.11.22	Ko are Serug bechunda kan ko the nano, guan xeꞌen biꞌin Nacor. 
GEN.11.23	Kuthimejan are guan Nacor, Serug xra bechon yoo renkia nano, kai bechunda icha xeꞌen xan xii ko xan nchrii.
GEN.11.24	Ko are Nacor bechunda kan ko na̱a̱ nano, guan xeꞌen biꞌin Taré. 
GEN.11.25	Kuthimejan are guan Taré, Nacor xra bechon naa renkia ko thena̱a̱ nano, kai bechunda icha xeꞌen xan xii ko xan nchrii.
GEN.11.26	Ko are Taré bechunda nii kan ko the nano, bechunda xeꞌen biꞌin Abram, xan Nacor ko xan biꞌin Harán.
GEN.11.27	Nthiꞌi jitaxin ni bachrjeninxin Taré: Taré kjui ndudee Abram, Nacor ko Harán. Ko Harán kjui ndudee Lot. 
GEN.11.28	Ko Harán beꞌen ngain nuntheꞌe chujni caldeo, thi nunthe guanxin, ko are jeꞌe beꞌen, ndudee xra bechon ndo.
GEN.11.29	Ko Abram ko Nacor binthekaꞌo nchrii; chriꞌi Abram biꞌin Sarai, ko chriꞌi Nacor biꞌin nchra Milca. Ko Milca ko Isca kjui nchrichjeꞌe Harán. 
GEN.11.30	Ko Sarai chroꞌa banchekunkjiꞌi chjan.
GEN.11.31	Ko Taré sabikao Abram, Sarai, ko xanthii, xan diꞌin Lot, thi kjui xeꞌen Harán ko binthegachrjexin na̱ rajna Ur ngain nuntheꞌe chujni caldeo ko sarrukji na̱ ngain nunthe Canaán. Aro jeꞌo biji na̱ nunthe Harán ko nthiꞌa tabinthe na̱. 
GEN.11.32	Ko ngain nunthe Harán benxin Taré are bechunda yoo renkia ko naꞌo nano.
GEN.12.1	Naa nchaꞌon Ndo Dio ndache Abram: «Sathjixin ngain nuntheꞌa, ngain ni chujnia, ko ngain nchianduꞌa ndudaa, ko sathji ngain nunthe jaꞌan tsjaguꞌa. 
GEN.12.2	Ko jaꞌan sinthatsjé chujnia ko rukjan na̱ naa rajna anto jié. Jaꞌan sinthanchaon, mexinxin tsjé chujni ruchunxin na̱ jaꞌa, ko ixin jaꞌa tsunchaunxin tsjé chujni. 
GEN.12.3	Ko jaꞌan sinthanchaon chujni sinthanchaon jaꞌa, ko jianꞌa tsjiꞌi chujni sinthakininxin thi jianꞌa. Ko ixin jaꞌa sinthanchaunxin kainxin chujni jii nguixin nunthe.»
GEN.12.4	Ko Abram sakjui inchin kuetuꞌen Ndo Dio, ko Lot kjui ngain Abram. Ko Abram bechunda nii kan ko the naꞌo nano are bachrjexin Harán. 
GEN.12.5	Ko sabikao chriꞌi, Sarai, ko Lot, xeꞌen xan choo, ko kain thi bechunda, ko kain chujni jeꞌe kueꞌna ngain nunthe Harán, ko bachrje na̱ ixin sakjui na̱ ngain nunthe Canaán. Kuthimejan biji na̱ ngain nunthe Canaán. 
GEN.12.6	Ko Abram bathukaꞌo na̱ nguii ngataꞌa nunthe Canaán ko biji na̱ ngain nunthe Siquem thi jii nthajie̱, nthathjao diꞌin More. Ko ni cananeo binthe na̱ ngain nunthe yaa. 
GEN.12.7	Ko Ndo Dio kununxin Ndo ngain Abram ko ndachro Ndo: «Chujni sachrjeninxin jaꞌa ruchjaꞌa na̱ nunthe jiꞌi.»
GEN.12.7	Ko ixin nthiꞌa kununxiꞌin Ndo Dio, Abram binchechjian naa giꞌi jitangi ixin binchesayexin Ndo Dio. 
GEN.12.8	Kuthimejan sakjui na̱ ngain naa jna jii nu thi chrinxin nchaꞌon ngain nunthe Bet-el, ko kjan binchechjian nchia ndaasin. Ko rajna Bet-el bithuꞌe nu thi chrinxin nchaꞌon, ko rajna Hai nu thi diataunxin nchaꞌon. Ko kai nthiꞌa binchechjian naa giꞌi jitangi binchesayexin Ndo Dio. 
GEN.12.9	Kuthimejan Abram sakjuixin nthiꞌa, ko yao ko yao sakjui na̱ ngain nunthe Neguev.
GEN.12.10	Ngain nchaꞌon teꞌa beꞌe jintha anto suji ngain nunthe Canaán, mexinxin sabiginthe na̱ ngain nunthe Egipto. 
GEN.12.11	Ko are uchiaon tediji na̱ Egipto, Abram ndache Sarai: «Tsjexin, jaꞌan nuna ixin jaꞌa naa nchrii anto chrjuin jii, 
GEN.12.12	ko are chujni Egipto sikon na̱ jaꞌa, rundachro na̱: “Nchrii jiꞌi chriꞌi Abram.” Kuthimejan ndasuen na na̱, ko jaꞌa tsajanda na̱ sarichon. 
GEN.12.13	Nthatsaꞌan ñao, ndachro ixin jaꞌa nchri chian, ko jañaa jian sincheꞌe na̱ ngajin na ko suenꞌa na na̱ ixin jaꞌa.»
GEN.12.14	Ko jañaa kuꞌen, are Abram biji Egipto, ni egipcio bikon na̱ ixin chriꞌi anto chrjuin jii nchra. 
GEN.12.15	Ko ni thjengijna faraón are bikon na̱ nchra kjui na̱ bindache na̱ faraón ixin anto chrjuin jii nchra, ko bikao na̱ Sarai ngain faraón.
GEN.12.16	Ko ixin bithuꞌe jian faraón ngain Abram, chjee kuleko, kuxinthaa, kulucho ko kucamello kunaꞌa ko kudaꞌa, ni xii ko ni nchrii ixin tsjengijna na̱. 
GEN.12.17	Ko Ndo Dio binchexruxinꞌa Ndo jiꞌi ixin Sarai, ko ruꞌan Ndo tsjé chin ngain faraón ko ngain ni chujnii. 
GEN.12.18	Mexinxin faraón jaikua bayee Abram ko ndache: «¿Keꞌe bincheꞌe ngajin ná? ¿Unda ndachjejinꞌa na ixin nchrii jiꞌi chriꞌa? 
GEN.12.19	¿Unda ndachro: “Nchri jiꞌi nchri chian”?, ¡mexinxin jaꞌan nchao rugarikiꞌan nchra! Aro jai nthiꞌi jii chriꞌa; ko ¡sathjixin ra nthiꞌi!» 
GEN.12.20	Kuthimejan faraón kuetuꞌen chujnii ixin rugantsje na̱ Abram ko kain thi bechunda.
GEN.13.1	Abram bachrjexin Egipto ko sakjui nuntheꞌe Neguev, jeꞌe ko chriꞌi ko kain thi bechunda, ko kai Lot sakjui ngain chrinii. 
GEN.13.2	Ko Abram anto tsjé bechunda; bechunda tsjé kuxiigo, chia plata ko chia oro. 
GEN.13.3	Ko ngain nunthe Neguev bachrjexin na̱ ko yao ko yao sakjui na̱ bijija na̱ ngain nuntheꞌe rajna Bet-el, thi beꞌe nchia ndasiꞌin na̱ are saꞌo, ngayee rajna Bet-el ko Hai. 
GEN.13.4	Ko nthiꞌa Abram udinchechjian naa giꞌi jitangi, ko nthiꞌa binchesayexin Ndo Dio.
GEN.13.5	Lot, thi kai bagakji ngain Abram, kai bechunda tsjé kuleko, tsjé kuxinthaa ko nchia ndaasin. 
GEN.13.6	Ko thi nunthe binthe na̱ ibagiraꞌa thi bane na̱ jeꞌe na̱ ko kuxigue na̱, ko ichroꞌa ruginthe na̱ xrajeꞌo nunthe. 
GEN.13.7	Mexinxin bintheketo ni bakingaria kuxigue Abram ko ni bakingaria kuxigue Lot. Ko ni cananeo ko ni ferezeo binthe na̱ ngain nunthe yaa kai. 
GEN.13.8	Kuthimejan Abram ndache Lot: «Jaꞌa ko jaꞌan rugundaꞌa tseto ná ixin xra choo ná, ko kai chroꞌa tseto ni thingaria kuxigua na̱. 
GEN.13.9	Yaa jii nguii nunthe, jaꞌa thinchieꞌe thinoo satsji. Ja̱ satsji nu rajngon, jaꞌan satsji nu rajianxin; ko ja̱ satsji jaꞌa nu rajianxin, jaꞌan satsji nu rajngunxin. ¡Aro rugunda ruchjeeya ná!»
GEN.13.10	Ko Lot tsjeꞌe ko bikon chjagee jinda thinga diꞌin Jordán ko kai bikon nu rajnanchjan diꞌin Zoar, ko ngaa chjaaga yaa anto yee jinda jii. Ko chrjuin beꞌe xraa jngiꞌi ntha thuchjuin binchechjian Nchaa ná o xraa jngiꞌi ni egipcio ixin are mee Nchaa na̱ xra kunxantheꞌa Sodoma ko Gomorra. 
GEN.13.11	Mexinxin Lot kuinchieꞌe nguii chjagee nda Jordán ko sakjui nu thi chrinxin nchaꞌon. Ko jañaa chjeeya na̱. 
GEN.13.12	Ko Abram tabithuꞌe ngain nuntheꞌe Canaán, ko Lot sabigeꞌe ngain rajna binthe ngaa chjaaga, chrikee rajna Sodoma. 
GEN.13.13	Aro chujni Sodoma anto jianꞌa binthe na̱ ko anto tsjé thi jianꞌa bancheꞌe na̱ ngathexin kon Ndo Dio.
GEN.13.14	Kuthimejan, are Lot bachrjendeꞌe Abram, Ndo Dio ndachro ngain Abram: «Tsjeꞌe nu kuꞌe, nu nunthe, nu thi chrinxin nchaꞌon ko nu thi diataunxin nchaꞌon. 
GEN.13.15	Nguixin nunthe dikon, jaꞌa ruchjaꞌa nunthe ko kain ni sachrjeninxin jaꞌa, jeꞌe na̱ ruchunda na̱ nunthe jiꞌi kainxin nchaon. 
GEN.13.16	Ko jaꞌan sinthaꞌa ixin chujnia tsutsjé na̱ xraa jinche ngataꞌa nunthe. Ja̱ chrujan chujni nchao tsekin jinche jii ngataꞌa nunthe, kai nchao tsekin chujni sachrjeninxin jaꞌa. 
GEN.13.17	Dingathjen, ko dingandeꞌe nguixin nunthe ruchjaꞌa, thi jininxin ko thi tunxin nunthe.»
GEN.13.18	Kuthimejan Abram batsiin nchia ndasiꞌin ko sakjui sabigeꞌe ngain nthajie̱ nthathjao diꞌin Mamre, thi jii nunthe Hebrón. Ko nthiꞌa binchechjian naa giꞌi jitangi ixin runchesayeꞌe Ndo Dio.
GEN.14.1	Ngain nchaꞌon teꞌa, Amrafel kjui rey rajna Sinar, Arioc kjui rey rajna Elasar, ko Quedorlaomer kjui rey rajna Elam, ko Tidal kjui rey rajna Goim. 
GEN.14.2	Ko kain rey teꞌi kuetukaꞌo na̱ Bera, rey rajna Sodoma, Birsa rey rajna Gomorra, ko Sinab rey rajna Adma, ko Semeber rey rajna Zeboim ko rey rajna Bela, thi rajna kai diꞌin Zoar. 
GEN.14.3	Kain ni teꞌi xrathe na̱ ngain chjagee nunthe diꞌin Sidim, thi jii ndachaon diꞌin Digeꞌen. 
GEN.14.4	Ko theyoo nano Quedorlaomer kuetuꞌan ngain na̱, aro ngain nano theninxin, thi naꞌo rey ibinaoꞌa na̱ ixin Quedorlaomer ruketuꞌen na̱. 
GEN.14.5	Mexinxin ngain nano thenoo Quedorlaomer ko kain rey bakjengijna kuato choo na̱ ko bikjaaya na̱ ngain ni refaíta, ngain nunthe Astarot Karnaim, kuthimejan kjuaaya na̱ ngain ni zuzita ngain nunthe Ham, ko ni emita ngain nunthe Save-quiriataim, 
GEN.14.6	ko kai kjuaaya na̱ ngain ni horeo ngain jna Seir ko binchekinga na̱ na̱ ngain nunthe diꞌin Parán, thi jii chrika nunthe xema ko xruꞌin jii. 
GEN.14.7	Kuthimejan kjan na̱ ko biji na̱ ngain nunthe En-mispat, ko nunthe jiꞌi kai diꞌin Cades, kai are tedatho na̱ kjuaaya na̱ ngain ni amalecita ko tabithuꞌe na̱ nunthe ko kjuaaya na̱ ngain ni amorreo, ni binthe ngain nunthe Hazezontamar.
GEN.14.8	Kuthimejan binthegachrje rey rajna Sodoma, rey rajna Gomorra, rey rajna Adma, rey rajna Zeboim ko rey rajna Bela, thi rajna kai diꞌin Zoar, ko kjui na̱ ngain chjagee nunthe Sidim. Ko thi naꞌo rey teꞌi bintheketukaꞌo 
GEN.14.9	rey diꞌin Quedorlaomer, thi baketuꞌan nunthe Elam, rey diꞌin Tidal, thi baketuꞌan rajna Goim, rey diꞌin Amrafel, thi baketuꞌan nunthe Sinar ko rey diꞌin Arioc, thi baketuꞌan rajna Elasar. Ko thi noo rey teꞌi kuetukaꞌo thi inaꞌo rey. 
GEN.14.10	Aro ngain chjagee nunthe Sidim, beꞌe anto tsjé thue beria chingo saruthe, mexinxin are sakuinga chujnii rey Sodoma ko Gomorra, kanxion na̱ binthetsingaaya na̱ ngaa thue, ko ni icha sakuinga na̱ ngagaꞌa jna.
GEN.14.11	Ko ni bacha sabikao na̱ thi bane ko thi bechunda ni Sodoma ko ni Gomorra, ko sabinthekji na̱. 
GEN.14.12	Ko kai sabikao na̱ Lot, xan kueen Abram, thi xan beꞌe Sodoma, ko kai sabikao na̱ kain thi bechunda xan. 
GEN.14.13	Ko naa chujnii Lot sakuinga bindache Abram, thi hebreo, thi beꞌe ngain nthajie̱e̱ Mamre. Ko Mamre kjui naa xii amorreo ko xan choo diꞌin Escol ko Aner, thi jian bagakao na̱ Abram.
GEN.14.14	Ko are Abram kuiꞌin ixin xan kueen sabikao na̱ xan, Abram batse kain chujni guanxin ngain nchianduꞌa ko bachunthiaxin ko benuꞌe na̱ bakjaaya na̱, ko kjui nii renkia ko thejni chujni, ko bachrjekaꞌo na̱ ko ruee na̱ chujnii Quedorlaomer ko bitsexin na̱ na̱ ngain nuntheꞌe Dan. 
GEN.14.15	Ko Abram kunchjeeya chujnii ko kjui na̱ thi̱e ko bikatjabeꞌo na̱ rey teꞌi ko ni sakuinga ruee na̱ na̱ ngain nunthe Hoba, thi jii nu kuexin rajna Damasco. 
GEN.14.16	Jañaa Abram kjuengijna Lot ixin kuanchrjanda na̱, kunixin kain thi bechunda ko kai ni nchrii ko icha chujnii.
GEN.14.17	Kuthimejan kjanxin Abram ngain thi kjuayaxin ngain Quedorlaomer ko ngain kain rey jian bagakao. Ko are mee rey rajna Sodoma bichuenxin ngain chjagee nunthe Save, ko mee diꞌin Chjagee Rey. 
GEN.14.18	Ko Melquisedec baketuꞌan Salem ko kjui danee Ndo Dio, Ndo jii ngajni. Ko jeꞌe bajon niuthja ko vino ngain Abram. 
GEN.14.19	Ko Melquisedec binchenchaon Abram ko ndachro:
GEN.14.19	«Ndo Dio jii ngajni sinthanchaon jaꞌa, Abram,
GEN.14.19	Ndo binchechjian ngajni ko nunthe,
GEN.14.20	Ko tsusayeꞌe Ndo Dio jii ngajni,
GEN.14.20	ixin binthagacha ngain chujni ningakuꞌan.»
GEN.14.20	Ko Abram chjee Melquisedec thi thexin kain thi juiauxin ngain thi kjui bikjaaya. 
GEN.14.21	Kuthimejan rey rajna Sodoma, ndachro ngain Abram:
GEN.14.21	—Tunkjana chujni rajnana, ko tadithuꞌa kain thi bikoo ná.
GEN.14.22	Aro Abram batheꞌe ngain rey Sodoma:
GEN.14.22	—Jaꞌan dajin ngathe kon Nchana Dio, Ndo jii ngajni, Ndo binchechjian ngajni ko nunthe, 
GEN.14.23	ixin jaꞌan xruꞌin tsaa thi jaꞌa chunda, xruꞌin xuchjiꞌan ko rua jichriaxin kathea, ixin rundachroꞌa ixin jaꞌa chjana mee tsjexin richunda. 
GEN.14.24	Jeꞌo sithuena ná thi juine ni chujnina, ko kai rutse thi jikininxin sayee Aner, Escol ko Mamre, ni kjuengijna ná.
GEN.15.1	Are juexin batho kain jiꞌi, Ndo Dio nichjee Ndo Abram xraa ngathe naa kuthachrin. Ko ndachro Ndo:
GEN.15.1	—Xraonꞌa, Abram. Jaꞌan thi thjengijna jaꞌa, ko jaꞌan anto tsjé ruchjaꞌa.
GEN.15.2	Abram batheꞌe ko ndachro:
GEN.15.2	—Nchana ko Ndo Diuna, ¿keꞌe nchao ruchjana?, ixin jaꞌan xruꞌin chjan chunda, ko Eliezer, thi juixin Damasco ko ncheꞌe xra ngajin na, yaa thi tasithueꞌe kain thi richunda.
GEN.15.3	Kai ndachro Abram:
GEN.15.3	—Suixin, xruꞌin chjan chjana, mexinxin naa ni nchexrana guan nthiꞌi nchiania, sithueꞌe kain thi richunda jaꞌan.
GEN.15.4	Ko Ndo Dio batheꞌe Ndo:
GEN.15.4	—Xaꞌan thi sithueꞌe kain thi richunda jaꞌa, ko jeꞌa xii jiꞌi.
GEN.15.5	Ko bikao Ndo nduja ko ndachro Ndo:
GEN.15.5	—Tsjeꞌe ngajni ko thekin kunutse, ja̱ nchao tsekin ba. ¡Jañaa tsjexin chujni sachrjeninxin jaꞌa!
GEN.15.6	Abram chunthia ngain Ndo Dio, mexinxin bikon Ndo ixin jeꞌe jian ixin chunthia ngain Ndo. 
GEN.15.7	Ko Ndo Dio kai ndache Ndo:
GEN.15.7	—Jaꞌan thi Ndo Diua. Jaꞌan bantsjexin Ur, rajnee ni caldeo, ixin ruchjaꞌa nunthe ndathjo.
GEN.15.8	Ko Abram batheꞌe:
GEN.15.8	—Nchana ko Diuna, ¿kexreen nunanxin ixin jaꞌan sithuena nunthe yaa?
GEN.15.9	Kuthimejan Ndo Dio ndache:
GEN.15.9	—Sikuꞌna naa kuxinthaa kunaꞌa, naa kuthentsa, naa kuleko kudaꞌa ko kanio ba ruchunda ba nii nano, kai sikuꞌna naa kuthoon ko naa kuxentha.
GEN.15.10	Ko Abram guen kain kuxiigo teꞌi ko bikao ba ngain Ndo Dio, ko kunchjenga ba ko binthechunthe choo thi ngusinenxin kunchjenga ba, aro kunthua kunchjengaꞌa ba. 
GEN.15.11	Ko kuexiꞌin xrathe kunthachrjen ixin rujine ba kuxiigo digeꞌen teꞌi, aro Abram binchexraon ba. 
GEN.15.12	Ko are ukuexiꞌin kunthi̱e, Abram ndatse kuthachrin ko tabejua, are bisiandajin naa thi anto naxin xeꞌe ko anto xraon. 
GEN.15.13	Kuthimejan ndachro Ndo Dio:
GEN.15.13	—Rugunda tsunuꞌa ixin chujni sachrjeninxin jaꞌa sinthe na̱ ngain naa nunthe jeꞌa nuntheꞌe na̱. Ko nthiꞌa sinchencheꞌe na̱ na̱ xra, xraa chujni dikuchji, ko tangi sinchegatho na̱ na̱ noo renkia nano. 
GEN.15.14	Aro jaꞌan sinthaꞌa jie̱ ngain nunthe yaa, ko chujni sachrjeninxin jaꞌa tsjé ruchunda na̱ are sachrjexin na̱ nthiꞌa. 
GEN.15.15	Ko jaꞌa, are ujunchjan chrjuin tsunuꞌa ngathe ansean, ko are seꞌen ruxrabaa ngain chujnia. 
GEN.15.16	Ko are satho thi noo renkia nano, chujni sachrjeninxin jaꞌa rukjan na̱ ngain nunthe jiꞌi, ko ni amorreo are mee icha jianꞌa sincheꞌe na̱ ko itsixinaꞌa ko sinthaꞌa jie̱ ngain na̱.
GEN.15.17	Ko are undakunaxin xeꞌe, Abram bikon naa thja jitja nchin, ko naa nthaa jiyaa xruꞌi ko dathugee xruꞌi ngayee kuxiigo kunchjenga. 
GEN.15.18	Ko ngain nchaꞌon maꞌo Ndo Dio kjuauthexin Ndo Abram ixin ndachro Ndo:
GEN.15.18	—Chujni sachrjeninxin jaꞌa sithuꞌe na̱ nunthe jiꞌi, ko tsexinxin nunthe ngain nda jithinga diꞌin Nilo jii ngain Egipto ko sekaxin nunthe ngain nda jithinga diꞌin Éufrates, 
GEN.15.19	thi nunthe jai te ni ceneo, ni cenezeo, ni cadmoneo, 
GEN.15.20	ni heteo, ni ferezeo, ni refaíta, 
GEN.15.21	ni amorreo, ni cananeo, ni gergeseo ko ni jebuseo.
GEN.16.1	Ko Sarai, chriꞌi Abram, chroꞌa banchekunkjiꞌi chjan, ko jeꞌe bechunda naa nchri nchexra egipcia, thi kueꞌna ko biꞌin nchra Agar. 
GEN.16.2	Kuthimejan Sarai ndache Abram:
GEN.16.2	—Ndo Dio chjanaꞌa juachaxin sinthakunkjia chjan. Nthatsaꞌan ñao darichrikoꞌo nchri nchexrana ko jañaa chjan sinchekunkjiꞌi nchra, rukjan xraa xanꞌna.
GEN.16.2	Ko Abram bithikaon thi ndachro Sarai. 
GEN.16.3	Ko Sarai bajon nchri nchexree ixin kai rukji chriꞌi Abram. Ko ubathuja the nano binthe na̱ ngain nunthe Canaán are kuꞌen jiꞌi. 
GEN.16.4	Ko Abram bejuakaꞌo nchra ko tabeyaa nchra chjan. Ko are kunuꞌe nchra ixin ubeyaa nchra chjan ichrjuinꞌa bancheꞌe nchra ngain Sarai. 
GEN.16.5	Kuthimejan ndachro Sarai ngain Abram:
GEN.16.5	—Kain jiꞌi jaꞌa rika. Jaꞌan bajon nchri nchexrana barichrikoꞌo nchra ko jai ixin ujiyaa nchra chjan, icha renthe tunuꞌe nchra ko ningakuna nchra. Ko Ndo Dio rundachro kensen jianꞌa bincheꞌe, jaꞌa o jaꞌan.
GEN.16.6	Kuthimejan batheꞌe Abram:
GEN.16.6	—Tsjexin, jaꞌa kueꞌna Agar, nchri nchexraa, mexinxin ncheꞌe ngain nchra thi jaꞌa rinao.
GEN.16.6	Ko kuexiꞌin Sarai binchegatho tangi Agar, mexinxin Agar sakuingeꞌe nchri nchee. 
GEN.16.7	Kuthimejan Agar biji ngain naa thi chrinduxin jinda ngain nunthe xema thi xruꞌin jii, nu ngandeꞌe nthiꞌá bakjixin na̱ Shur, ko chrika nda mee, angeel Ndo Dio betan Agar. 
GEN.16.8	Ko ángel ndachro:
GEN.16.8	—Agar, nchri nchexree Sarai, ¿thinoo juixin jaꞌa, ko thinoo thji?
GEN.16.8	Ko Agar batheꞌe:
GEN.16.8	—Sarrithingaa nchana, Sarai.
GEN.16.9	Ko ndachro angeel Ndo Dio:
GEN.16.9	—Sakjan ngain nchri nchaa, ko dithikaon kain thi situꞌan.
GEN.16.10	Kai ndachro ángel ngain Agar:
GEN.16.10	«Anto sinthatsjé chujni sachrjeninxin jaꞌa,
GEN.16.10	ko chroꞌa sikin na̱ ixin anto tsjé na̱.
GEN.16.11	Jai urriyaꞌa chjan ko sinchekunkjiꞌi naa xan xii.
GEN.16.11	Ko sinchegiꞌin xan Ismael
GEN.16.11	ixin Ndo Dio bikon ko kuiꞌin Ndo kain thi tangi kuꞌan.
GEN.16.12	Ko tsji xan naa xii xruꞌin kensen sacha ngain xan,
GEN.16.12	ko tsetukaꞌo xan kain chujni, ko kain chujni tsetukaꞌo jeꞌe xan,
GEN.16.12	ko ngain nuntheꞌe xan seꞌe xan
GEN.16.12	maski tsetukaꞌo xan xan choo xan.»
GEN.16.13	Are Ndo Dio juexin nichjee Agar, jeꞌe binchegiꞌin Ndo: «Suixin, thi Dio dikon na jaꞌan.» Ixin ndachro: «Anto ndua ixin jaꞌan bikon, thi bikon na jaꞌan.» 
GEN.16.14	Mexinxin are maꞌo thi thue bagantsjexin na̱ jinda biꞌin: «Thue thetuꞌan Ndo Dio, Ndo jichon ko kain dikon Ndo.» Ko thue jiꞌi xra jii ngayee rajna Cades ko rajna Bered.
GEN.16.15	Ko Agar binchekunkjiꞌi xeꞌen Abram, ko Abram binchegiꞌin xan Ismael. 
GEN.16.16	Abram bechunda noo kan ko inkjaon nano are Agar binchekunkjiꞌi Ismael.
GEN.17.1	Are Abram bechunda noo kan ko thena̱a̱ nano kununxiꞌin Ndo Dio ko ndachro Ndo:
GEN.17.1	—Jaꞌan thi Dio chunda kainxin juachaxin. Dithikaon na ko xruꞌin thi jianꞌa ncheꞌe ngathexin kon. 
GEN.17.2	Jaꞌan sinthaꞌa ngajin thi ndachrjan, ko sajon juachaxin ixin jaꞌa sachrjeninxin tsjé chujni.
GEN.17.3	Are Abram kuiꞌin jiꞌi, bethuxin ko bisetaꞌa nunthe ixin bajon juasaaya, ko Ndo Dio xra ndachro Ndo:
GEN.17.4	—Jiꞌi thi ndachrjan sinthaꞌa ngajin: Jaꞌan sinthakjan ndudee anto tsjé chujni. 
GEN.17.5	Ko jaꞌa isinꞌa Abram; jai tsexinxin siꞌin Abraham, ixin jaꞌan sinthakjan ndudee anto tsjé chujni. 
GEN.17.6	Jaꞌan sinthaꞌa ixin jaꞌa sachrjeninxin tsjé chujni, ko kai sachrjeninxin tsjé rey ko sinchechjian na̱ tsjé rajna ngain tsjé nunthe. 
GEN.17.7	Ko jaꞌan sinthaꞌa thi ndachrjan ngajin, ko kai ngain chujni sachrjeninxin jaꞌa, ko thi ndachrjan sinthaꞌa xruꞌin nchaꞌon sitjaan, ko mee ruchro ixin jaꞌan Ndo Diua ko Ndo Diue na̱ kai. 
GEN.17.8	Jaꞌa ko ni sachrjeninxin ruchjaꞌa ra nguii nuntheꞌe Canaán, thi jai riꞌi, aro jeꞌa nuntheꞌa, ko jiꞌi tsji nuntheꞌe na̱ kainxin nchaꞌon ko jaꞌan tsji Diue na̱.
GEN.17.9	Ko Ndo Dio kjan ndache Abraham:
GEN.17.9	—Jaꞌa dithikaon thi kjuathexin ná, jaꞌa ko kain chujni sachrejninxin. 
GEN.17.10	Ko thi ndachrjan sinthaꞌa ngajin, ruchro ixin jaꞌa ko kain chujni sachrjeninxin tsa na̱ xruꞌe. 
GEN.17.11	Tunchrijindeꞌe ra xuli jindajin jaa xrua ra, ko jiꞌi tsjaguxin ra thi kjuathexin ná. 
GEN.17.12	Jai tsexinxin, kain xan xii suan rugunda tsa xan xruꞌe are sithja xan jni nchaꞌon, kai xeꞌen xi nchexraa kueꞌna, maski jeꞌa chujni bachrjeninxin. 
GEN.17.13	Rugunda tsa xruꞌe kain xii te nchiandui ko xi nchexraa. Ko jañaa tsjaguxin ra ngain nthauꞌa ra kain nchaꞌon thi kjuathexin ná. 
GEN.17.14	Ko thi xii tsaꞌa xruꞌe, chroꞌa seꞌe ngayaꞌa ra ixin bithikaonꞌa thi kjuathexin ná.
GEN.17.15	Ko Ndo Dio kai ndachro:
GEN.17.15	—Chriꞌa isinꞌa nchra Sarai, jai tsexinxin siꞌin nchra Sara 
GEN.17.16	ixin jaꞌan sinthanchaon nchra, ko sinchekunkjiꞌi nchra naa xaꞌan, ko kai rukjan janee ni sinthe ngain tsjé nunthe, ko kanxion na̱ rukjan na̱ rey tsetuꞌan tsjé nunthe.
GEN.17.17	Ko Abraham bethuxin ko bisetaꞌa nunthe ko kjuano ko ndachro ngathe anseen: «¿Anchao naa xii chunda naa renkia nano ruchundakaꞌo chriꞌi naa chjan? ¿Ko Sara uchunda noo kan ko the nano axra nchao ruchunda chjan?» 
GEN.17.18	Ko Abraham ndachro ngain Ndo Dio:
GEN.17.18	—Nthatsaꞌan ñao kai Ismael chjeꞌe juachaxin sechon inchin Suixin rinao.
GEN.17.19	Aro batheꞌe Ndo Dio:
GEN.17.19	—Nduaxin, Sara sinchekunkjiꞌi naa xaꞌan, ko jaꞌa sinchegiꞌin xan Isaac. Ko jaꞌan sinthagikon xan thi kjuathexin ná, kai ni sachrjeninxin jeꞌe xan, ko xruꞌin nchaꞌon sitjaan thi kjuathexin ná. 
GEN.17.20	Ko kuian thi ndachjejin na ixin Ismael ko jaꞌan sinthanchaon ko ruchunda tsjé chjan ko tsjé chujni sachrjeninxin jeꞌe. Ko jeꞌe tsji ndudee theyoo ni tsetuꞌan ko tsetuꞌan na̱ naa nunthe anto jié. 
GEN.17.21	Aro thi kjuathexin ná sakee ngain Isaac, xan sinchekunkjiꞌi Sara, chriꞌa, ko mee tsuꞌen ngain nano tsii, inchin ngain nchaꞌon teꞌi.
GEN.17.22	Are Ndo Dio juexin nichja ngain Abraham, sakjuixin Ndo nthiꞌa. 
GEN.17.23	Kuthimejan Abraham tse xeꞌen, xan Ismael, ko kain xi nchexree guanxin ngain nchianduꞌa ko kain xi kuenanxin tumii ko kain xi binthe ngain nchianduꞌa, ko chjee xa xruꞌe ngain nchaꞌon mee, jañaa inchin kuetuꞌan Ndo Dio. 
GEN.17.24	Ko Abraham bechunda noo kan ko thena̱a̱ nano are kuaa xruꞌe. 
GEN.17.25	Ko xeꞌen Abraham, xan Ismael bechunda xan thenii nano are kuaa xan xruꞌe ngain nthauꞌe xan. 
GEN.17.26	Ko xra jeꞌo nchaꞌon mee, Abraham ko Ismael bayee na̱ xruꞌe, 
GEN.17.27	ko kai bayee xruꞌe kain ni xii binthe ngain nchianduꞌa, xi nchexree, xi guan ngain nchianduꞌa ko xi kuenanxin tumii ngain jee nunthe.
GEN.18.1	Ko Ndo Dio kununxin ngain Abraham are beꞌe nthiꞌa ngain nthajie̱ nthathjao, ngain nuntheꞌe Mamre, ko naa nchaꞌon tajii ngandangii nchia ndasiꞌin ko jichantha sua. 
GEN.18.2	Ko xendua ko bikon nii xii tate xa chiaon thi beꞌe jeꞌe, ko jaikua bichuenxin na̱ ngatja nthiꞌa, ko bethuxin ko bisetaꞌa nunthe 
GEN.18.3	ko ndachro:
GEN.18.3	—Suixin ntha, ja̱ jikininxin na bitsjena ni ntha, nthatsaꞌan ñao ntha sadikjiꞌa ntha tuin. 
GEN.18.4	Ko tsetuꞌan tsiaꞌo na̱ nchin jinda dikjenxin ntha ruthea ntha, ko nchejugaꞌa ntha ngain naa saꞌon. 
GEN.18.5	Kai sikian nchin niuthja sinthe ntha tsusujixin ntha, kuthejan nchao rurrueꞌe ntha nthiaa ntha. Jiꞌi nchiandui ntha ko ja̱ chrujan rugundaꞌa ntha, ndachjejin ni ntha.
GEN.18.5	Ko kanio xii teꞌi ndachro xa:
GEN.18.5	—Nchao jii ko ncheꞌe thi ndachro.
GEN.18.6	Ko Abraham kuinga bixiꞌin nchia ndasiꞌin thi tajii Sara, ko ndachro:
GEN.18.6	—¡Dingaxin ñao! Tse kan kilo nchoꞌo, thi ncho icha jian ko jaikua nchechjian niuthja.
GEN.18.7	Kuthimejan kuinga ngain thi teaxiꞌin kuxinthaa ko tse naa ku icha nthao ko xra dichaꞌa ba, ko bajon ba ngain xi nchexree, ko xi nchexree bingaxin ñao kjuenga ba. 
GEN.18.8	Ko are juexin kunchjian kain, Abraham bajon tsjin ko xeꞌe dachrjetauꞌen tsjin, ko are tatene na̱ Abraham tabeꞌe ngain na̱ chringi naa saꞌon ixin runchenthuxiꞌin na̱ icha.
GEN.18.9	Kuthimejan ni juii bitsjeꞌe banchiangiꞌi na̱:
GEN.18.9	—¿Thinoo jii chriꞌa Sara?
GEN.18.9	Ko jeꞌe batheꞌe:
GEN.18.9	—Ngaxiꞌin nchia ndaasin.
GEN.18.10	Ko naa ni teꞌi ndachro:
GEN.18.10	—Nthiꞌi nano, rukjan na sitsjaꞌa ko are mee, chriꞌa, urruchunda naa chjan.
GEN.18.10	Ko Sara tajii thi dixinxin ni nchia ndaasin, tuenxin Abraham, ko tajithiꞌin thi tendachro na̱. 
GEN.18.11	Abraham ko Sara ujunchjan na̱ ko tsjé nano binthechunda na̱ ko Sara ibaxindangeꞌa jnii. 
GEN.18.12	Ko kjuano ko ndachro ngathe anseen: «¿Akunachrijan na ko xixiꞌna ujunchjan axra chrjuin tsununa?» 
GEN.18.13	Kuthimejan Ndo Dio ndachro ngain Abraham:
GEN.18.13	—Unda kjuano Sara ko ndachro: «¿A xra nchao sinthakunkjia naa chjan maski ujunchjan na?» 
GEN.18.14	¿Ajii chrujan thi atho tangi ixin Ndo Dio? Nano tsii inchin nchaꞌon teꞌi, rukjan na siꞌi sitsjaꞌa ra, ko are mee Sara usechunda chjan.
GEN.18.15	Are Sara kuiꞌin jiꞌi, bidoꞌo juaxraon, ko mexinxin juinao runcheeya ko ndachro:
GEN.18.15	—Jaꞌan kjuanuꞌa.
GEN.18.15	Aro Ndo Dio ndachro Ndo:
GEN.18.15	—Jaꞌan nuna ixin jaan, kjuano.
GEN.18.16	Ko are juexin juine na̱ bingathjen na̱ ixin rurruee na̱ nthiee na̱ ko sakjui na̱ ngain rajna Sodoma, ko Abraham sakjui ngain na̱ ixin bikanxin na̱ ngatja nthiꞌá. 
GEN.18.17	Ko Ndo Dio xraxaon Ndo: «Chroꞌa tsemaa Abraham thi sinthaꞌa 
GEN.18.18	ixin jeꞌe rukjan ndudee anto tsjé chujni ko jié juachaxin ruchunda na̱. Ko ixin jeꞌe tsunchaunxin kain rajna te ngataꞌa nunthe. 
GEN.18.19	Jaꞌan kuinchiaa jeꞌe ixin tsetuꞌen xeꞌen ko ni sachrjeninxin xeꞌen ixin sithikaon na̱ thi jaꞌan kjuaago ko sincheꞌe na̱ thi jian ko thi jikininxin. Ko ja̱ jañaa sincheꞌe na̱, jaꞌan sinthaꞌa kain thi ndachrjan ngain Abraham.» 
GEN.18.20	Kuthimejan Ndo Dio ndachro ngain Abraham:
GEN.18.20	—Tajitutsjé thi jianꞌa nichja chujni ixin rajna Sodoma ko Gomorra, ixin athukua jianꞌa ncheꞌe na̱. 
GEN.18.21	Ko jai tsji sitsjaa, ajaan ndua atho jianꞌa thi tencheꞌe na̱ inchin ndachjejin na na̱.
GEN.18.22	Kuthimejan yoo thi ni bitsjeꞌe Abraham sakjui na̱ rajna Sodoma, aro Ndo Dio xra bithuꞌe ngain Abraham. 
GEN.18.23	Ko Abraham kunchieꞌen nchin ngain Ndo Dio ko banchiangi:
GEN.18.23	—¿A suꞌen chujni xruꞌin teka kunixin ni ncheꞌe thi jianꞌa? 
GEN.18.24	Ja̱ jii ngain rajna yoo thi kan ko the chujni xruꞌin teka, ¿asinchetjañeꞌa rajna ixin thi yoo kan ko the chujni xruꞌin teka? 
GEN.18.25	Suixin chroꞌa suꞌen thi jika ko thi xruꞌin jika, ¿asincheꞌe jie̱ ngain thi jika ko ngain thi jikaꞌa? Suixin thi ncheꞌe jie̱ ngain nguixin nunthe, ¿ajeꞌa Suixin ncheꞌe jian jie̱?
GEN.18.26	Ndo Dio batheꞌe:
GEN.18.26	—Ja̱ sithja yoo kan ko the chujni xruꞌin teka ngain rajna Sodoma, jaꞌan sinthatjañaa nguii rajna, ixin thjuaa ni xruꞌin teka.
GEN.18.27	Ko kjan nichja Abraham:
GEN.18.27	—Nchetjañana ixin rinichjakua ngajin jaꞌin, ixin Suixin Ndo Dio ko jaꞌan jeꞌo jinche na ko ntheeso giꞌi na. 
GEN.18.28	Ko ja̱ rugeꞌe jeꞌo yoo kan ko naꞌo chujni xruꞌin teka, ¿asuixin ndarrugeꞌen nguii rajna?
GEN.18.28	Ko Ndo Dio ndachro:
GEN.18.28	—Jaꞌan suenꞌa rajna yaa ixin ni xruꞌin teka.
GEN.18.29	Ko kjan nichja Abraham:
GEN.18.29	—Ja̱ rugeꞌe jeꞌo yoo kan chujni xruꞌin teka, ¿arruguꞌen na̱?
GEN.18.29	Ko batheꞌe Ndo Dio:
GEN.18.29	—Jaꞌan suenꞌa rajna ixin thi yoo kan chujni xruꞌin teka.
GEN.18.30	Abraham kjan nichja:
GEN.18.30	—Deguñaoꞌa Suixin ngajin ixin anto ridanchiangi jiꞌi; ja̱ rugeꞌe jeꞌo kan ko the chujni xruꞌin teka, ¿arruguꞌen na̱?
GEN.18.30	Ndo Dio batheꞌe Ndo ko ndachro Ndo:
GEN.18.30	—Ixin thi kan ko the chujni teꞌi, sinthatjanꞌa rajna.
GEN.18.31	Abraham xra banchiangi:
GEN.18.31	—Nchana, athukua rinthaꞌa ixin rinichja ngajin Suixin, aro ¿keꞌe tsuꞌen ja̱ sinchii jeꞌo kan chujni xruꞌin jika?
GEN.18.31	Ndo Dio batheꞌe:
GEN.18.31	—Ixin thi kan chujni xruꞌin teka sinthatjanꞌa rajna.
GEN.18.32	Ko xra ndachro Abraham:
GEN.18.32	—Nthatsaꞌan ñao Nchana, deguñaoꞌa ngajin, ko jeꞌo nakua nthiꞌá runichja ngajin ko irukjanꞌa na sinthañao: ¿Keꞌe sincheꞌe ja̱ jeꞌo sinchii the chujni xruꞌin teka?
GEN.18.32	Ndo Dio ndachro Ndo:
GEN.18.32	—Jeꞌo ixin thi the na̱, sinthatjanꞌa rajna. 
GEN.18.33	Ko are Ndo Dio juexin nichja ngain Abraham, sakjui Ndo ko Abraham sakjan nchia ndasiꞌin.
GEN.19.1	Are kuexiꞌin kunaxin xeꞌe thi yoo ángel biji ngain rajna Sodoma, ko Lot tajii ngain thi dixinxin ni rajna. Ko are Lot bikon na̱, bingathjen ko bisee ixin chjee na̱ juajna kunixin jié juasaaya. 
GEN.19.2	Ko ndache na̱:
GEN.19.2	—Suixin ntha, nthatsaꞌan ñao ntha dithuꞌa ntha ngain nchiania ko nthiꞌa nchao tsjeen ntha ruthea ntha ko nchejugaꞌa ntha ko ndue dakao rueꞌe ntha nthiaa ntha.
GEN.19.2	Ko jeꞌe na̱ batheꞌe na̱:
GEN.19.2	—Naꞌi, Dio rutsjenga ꞌna, aro nthiꞌi sathuaxin ná thi̱e ngaa nthiꞌá.
GEN.19.3	Aro Lot xra binchetseꞌen ñao na̱, ko jaan, sabikao na̱ nchianduꞌe; ko kuetuꞌan kunchjian thi juine na̱, ko binchechjieꞌen na̱ niuthja dikaoꞌa thi deinxin nchoꞌo ko juine na̱.
GEN.19.4	Ko are xra tatetsjeꞌe na̱, biji kain ni xii, ni rajna Sodoma, xan xii ko ni nthaxii ko binthendajin na̱ nchia. 
GEN.19.5	Ko bayee na̱ Lot ko ndachro na̱:
GEN.19.5	—¿Thinoo te xii juii ngajin thi̱e jiꞌi? Dantsje xa ixin sinthechrikiꞌan ná xa.
GEN.19.6	Kuthimejan Lot bachrjexin nchia ko kuejee nchia ko bikjao na̱, 
GEN.19.7	ko ndache na̱:
GEN.19.7	—Nthatsaꞌan ñao ra, jaꞌa ra chujni jian dakjiꞌan, ncheꞌa ra thi anto jianꞌa jiꞌi. 
GEN.19.8	Jaꞌan chunda yoo xanꞌna xan nchrii, ko xra xruꞌin xii dejuakaꞌo xan; jaꞌan santsje xan ko ncheꞌe ra thi jaꞌa ra sinao ra ngain xan, aro xruꞌin jianꞌa ncheꞌe ra ngain xii teꞌi, ixin jaꞌan rinda xa.
GEN.19.9	Ko jeꞌe na̱ batheꞌe na̱:
GEN.19.9	—¡Sathji ndaꞌa! ¿Unda naa thi jeꞌa thi nthiꞌi, rinao tsetuna ná? ¡Jai icha jianꞌa sinthaꞌa ná ngajin ke ngain xii te ngain nchiandui!
GEN.19.9	Ko kunxinka na̱ Lot ko kunchieꞌen na̱ ngain ntha dijexin nchia ixin ruganka na̱ ntha. 
GEN.19.10	Aro ángel tatexiꞌin nchia kuinxe raa ko tse Lot ko xranxiꞌin ngaxiꞌin nchia ko kuejee nchia. 
GEN.19.11	Kuthimejan ángel teꞌi binchekajin kain ni binthe nduja, xan xii ko ni nthaxii, ko jañaa ibithjaꞌa na̱ thi rugixinxin na̱ nchia. 
GEN.19.12	Ko ángel teꞌi banchiangiꞌi Lot:
GEN.19.12	—¿Achunda icha chujnia nthiꞌi? Thetuꞌen xaꞌan xan xii, xan nchrii, xi kindaꞌa ko kain ni chunda ngain rajna jiꞌi. Ko dantsje na̱ ko sathjiꞌo na̱ kjín, 
GEN.19.13	ixin tsunxanthe ná rajna jiꞌi, ixin anto jianꞌa ncheꞌe chujnii rajna. Ko Ndo Dio anto tsjé kuiꞌin Ndo ixin jeꞌe na̱, mexinxin kuetuna ná Ndo ixin tsunxanthe ná rajna. 
GEN.19.14	Ko Lot bachrje ko bitsjeꞌe xan xii ruginthekaꞌo xeꞌen xan nchrii ko ndache xan:
GEN.19.14	—¡Jaikua dingathjen ra ko sathjixin ra nthiꞌi, ixin Ndo Dio tsunxanthe rajna jiꞌi!
GEN.19.14	Ko jeꞌe xan xraxaon xan ixin Lot jincheyexon xan. 
GEN.19.15	Ko ixin ujidingasaan, kayui ángel ndache Lot:
GEN.19.15	—¡Dingaxin ñao! Dingathjen ko sathjiuxin nthiꞌi, chriꞌa ko kayui xaꞌan, ja̱ rinaoꞌa seꞌen ra are sinthaxanthe ná rajna jiꞌi.
GEN.19.16	Ko Lot xra jidingaxinꞌa ñao, ko ni ángel tseꞌe raa Lot ko chriꞌi ko kayui xeꞌen, ko bantsjegaxin na̱ rajna ixin xruꞌin ruginthekuꞌen na̱ ixin Ndo Dio kuiakunueꞌe ná. 
GEN.19.17	Ko are ubachrjegaxin na̱ rajna, naa ángel ndachro:
GEN.19.17	—¡Thinga ra ixin senꞌa ra! Ko chutaunxinꞌa ton ra ko dinthengathjenꞌa ra ngain chjaaga jiꞌi! Ko sathinga ra ngagaꞌa jna, ja̱ rinaoꞌa ra seꞌen ra.
GEN.19.18	Aro Lot ndache ángel teꞌi:
GEN.19.18	—¡Naꞌi, nthatsaꞌan ñao ntha! 
GEN.19.19	Suixin ntha anto tsjé thi jian bincheꞌe ntha ngajin, ko kuiakunuana ni ntha ixin benꞌa ná, aro chroꞌa satsinga ná ngagaꞌa jna, ixin ja̱ thi jianꞌa jiꞌi sitse ná, ndaseꞌen ná. 
GEN.19.20	Tsjexin ntha, nthiꞌi chiaon jii naa rajna nchiin, tajanda ni ntha satsinga ná nthiꞌa ko isenꞌa ná, ko jaan, nduaxin anto nchiin rajna.
GEN.19.21	Kuthimejan ángel batheꞌe:
GEN.19.21	—Kuian thi ndachjejin na ko sinthaꞌa thi rindachro ko tsunxantheꞌa rajnanchjan rindachjejin na, 
GEN.19.22	aro ¡dingaxin ñao ra!, sathinga ra nthiꞌa, ixin jaꞌan xruꞌin sinthaꞌa sasuja ra nthiꞌa.
GEN.19.22	Mexinxin rajna yaa biꞌin Zoar, ko mee ruchro «nchiin».
GEN.19.23	Ko are jichrintaꞌa nchaꞌon nunthe, Lot biji Zoar. 
GEN.19.24	Kuthimejan Ndo Dio kuexiꞌin Ndo bincheganianxin Ndo ngajni, azufre ko xruꞌi xraa chrin ngataꞌa rajna Sodoma ko rajna Gomorra. 
GEN.19.25	Ko binchetjaan Ndo rajna teꞌi ko kain rajnanchjan binthe ngain chjaaga mee. Ko kain chujni, ko kain nthaa ko kain ka beꞌe ngataꞌa nunthe teꞌi ndache. 
GEN.19.26	Ko are satethji na̱ Zoar, chriꞌi Lot chutaunxin ton ko ndakjamanga nchra naa xro xijntha.
GEN.19.27	Ko nduexin nduuyo, Abraham sakjui ngain thi kjuauxin Ndo Dio. 
GEN.19.28	Ko tsjeꞌe thi jii rajna Sodoma ko Gomorra ko nguii chjaaga mee, ko bikon jithjiꞌin nchin, xraa nchiin thja. 
GEN.19.29	Jañaa binchetjanxin Ndo Dio rajna binthe ngain chjaaga mee, thi beꞌe nchianduꞌe Lot. Aro xraxaon Ndo ixin Abraham ko bantsjexin Lot ngain nunthe ndaxanthe.
GEN.19.30	Kuthimejan Lot sakjuixin rajna Zoar ixin baxraguen chujni beꞌe nthiꞌa, ko sabigeꞌe ngain naa thjao jichrjadoꞌo ngagaꞌa jna, jeꞌe ko kayui xeꞌen. 
GEN.19.31	Ko naa nchaꞌon xan nchrii xan saꞌo, ndache xan choo xan:
GEN.19.31	—Ndudaa ná unthaxichjan ndo, ko nthiꞌi xruꞌin xii sunthekoꞌo ná inchin ncheꞌe kain chujni. 
GEN.19.32	Mexinxin nthukuan ná ndudaa ná ko dunthechrikoꞌo ná ndo ixin ruchunda ná chjan, ko jañaa xra seꞌe chujni sachrjeninxin jeꞌe ndo.
GEN.19.33	Ko thi̱e maꞌo bajon xan vino ngain ndudee xan ko binchekuan xan ndo. Ko xan saꞌo bixiꞌin bejuakaꞌo ndudee xan, aro kunueꞌa ndo are bingindeꞌe xan ko are bingathjen xan. 
GEN.19.34	Ko nduexin xan saꞌo ndache xan choo xan:
GEN.19.34	—Thi̱e batho ná jiꞌi, jaꞌan barichrikiꞌan ndudaa ná; kai thi̱e jiꞌi nthukuan ná ndo ixin sarichrikoꞌo ndo jaꞌa, ko jañaa kayui ná ruchunda ná xeꞌen ndo ko ruchunda ná chujni sachrjeninxin jeꞌe ndo.
GEN.19.35	Ko thi̱e mee kjan bajon xan vino ngain ndudee xan, ko xan nchiin bejuakaꞌo ndudee xan aro jeꞌe ndo kunueꞌa are bingindeꞌe xan ko are bingathjen xan. 
GEN.19.36	Ko kayui xeꞌen Lot bintheyaa xan xeꞌen ndudee xan. 
GEN.19.37	Ko xan saꞌo binchekunkjiꞌi xan xeꞌen xan ko binchegiꞌin xan Moab, ko Moab jiꞌi, thi bachrjeninxin kain ni moabita, ko xra te na̱ ngain nchaꞌon teꞌi. 
GEN.19.38	Ko kai xan yuxin binchekunkjiꞌi xan xeꞌen xan, ko binchegiꞌin xan Ben-ammi, ko Ben-ammi jiꞌi, thi bachrjeninxin ni amonita, ko xra te na̱ ngain nchaꞌon teꞌi.
GEN.20.1	Ko Abraham ko kain chujnii sakjui na̱ nu nunthe ngain nuntheꞌe Neguev, ko sabigeꞌe na̱ ngayee rajna Cades ko nuntheꞌe Shur. Kuthimejan sabigeꞌe na̱ ngain rajna Gerar, xraa chujni jeꞌa nuntheꞌe. 
GEN.20.2	Nthiꞌa Abraham ndachro ixin Sara jeꞌa chriꞌi, ko ndachro ixin xan choo. Mexinxin Abimelec, xi rey baketuꞌan nthiꞌa, ruaꞌan juajna bixrakua Sara ixin rugekaꞌo. 
GEN.20.3	Aro thi̱e mee Abimelec kununxiꞌin Ndo Dio ngathe kuthachrin, ko ndachro Ndo: «Jai ndaseꞌen, ixin nchrii birrueꞌe ko rinao sarikoꞌo ujikaꞌo nchra xii.»
GEN.20.4	Aro Abimelec xra bejuakaoꞌa nchra, ko ndachro: «Nchana, ¿akaxon ndasuꞌen chujni xruꞌin teka? 
GEN.20.5	Ixin Abraham ndachjejin na ixin nchrii yaa xan choo, ko kai jeꞌe nchra ndachro nchra ixin Abraham xi choo nchra, mexinxin tununa ixin jaꞌan jian binthaꞌa ko xruꞌin jianꞌa rika.»
GEN.20.6	Ko ngathe kuthachrin Ndo Dio ndache Abimelec: «Jaꞌan nuna ixin jaꞌa xruꞌin rika, mexinxin jaꞌan kuajandaꞌa barichrikoꞌo nchra ko runcheꞌe thi jianꞌa ngathexin kon na. 
GEN.20.7	Aro jai nchekjan chriꞌi xii yaa, ixin jeꞌe naa thi dayée juajnana, ko jeꞌe xa sakeꞌe xa juatutseꞌen ñao ixin jaꞌa sarichon. Ja̱ sinchekjanꞌa nchra, tunuꞌa jian ixin jaꞌa ko kain chujnia ndaseꞌen ra.»
GEN.20.8	Kuthimejan Abimelec bingathjen nduuyo ko bayee kain ni nchexree ko ndache na̱ thi kuxinxin ko jeꞌe na̱ anto xraon na̱. 
GEN.20.9	Kuthimejan Abimelec bayee Abraham ko ndache:
GEN.20.9	—¿Keꞌe binchena ni ra? ¿Keꞌe jianꞌa binthaꞌa ngajin ixin bikuꞌna naa thi jianꞌa anto jié ngataꞌa na, ko ngataꞌa chujnina? Jaꞌa runcheꞌa thi binchena.
GEN.20.10	Ko kai ndachro Abimelec ngain Abraham:
GEN.20.10	—¿Keꞌe rixraxaon?, ko ¿unda bincheꞌe jiꞌi?
GEN.20.11	Ko Abraham batheꞌe:
GEN.20.11	—Jaꞌan xraxaꞌon ixin ngain rajna jiꞌi xruꞌin kensen nchesayeꞌe Ndo Diuna, ko ruguen na na̱ ko rugantsje na na̱ chriꞌna. 
GEN.20.12	Nduaxin jaan, xan chian, ixin kai xeꞌen ndudana aro jeꞌa xeꞌen janana, mexinxin kuajanda na na̱ kuthena ngain xan. 
GEN.20.13	Ko are Ndo Dio kuetuna bachrjexin nchianduꞌa ndudana ko benunaꞌa thinoo rukji, jaꞌan ndathjan ixin nguii thi rukji ná, rundachro ixin jaꞌan xi choo.
GEN.20.14	Ko Abimelec binchethuen tsjé kuleko, kuxinthaa, chujni dikeꞌna, ni xii ko ni nchrii, ko kunkjeꞌen chriꞌi. 
GEN.20.15	Ko ndachro Abimelec:
GEN.20.15	—Chuntaon nuntheꞌna ko dinchieꞌe thinoo rinao sariꞌi.
GEN.20.16	Ko ndache Sara:
GEN.20.16	—Thi chjaꞌa xan choo renthe naa no̱ tumi chia plata, ko jiꞌi thi tsjaago ixin anto renthe jaꞌa ko xruꞌin kensen nchao runichja jianꞌa ixin jaꞌa.
GEN.20.17	Kuthimejan Abraham nichjayee Ndo Dio ko Ndo Dio binchexrueꞌen Abimelec, ko kai chriꞌi ko nchri nchexree Abimelec, ko unchao binthechunda nchra chjan 
GEN.20.18	ixin Ndo Dio undachro ixin kain nchrii te nchianduꞌe Abimelec chroꞌa runchekunkjiꞌi nchra chjan ixin thi bincheꞌe Sara.
GEN.21.1	Ko Ndo Dio bitsjeꞌe ko binchenchaon Sara, ko kuꞌen thi ndachro Ndo. 
GEN.21.2	Sara tabeyaa chjan ko binchian xeꞌen Abraham are ujunchjan. Ko jiꞌi kuꞌen ngain nchaꞌon undachro Ndo Dio ixin rukuꞌen. 
GEN.21.3	Abraham binchegiꞌin xan, Isaac. 
GEN.21.4	Ko nchaꞌon jninxin Abraham chjee xruꞌe Isaac, inchin kuetuꞌan Ndo Dio. 
GEN.21.5	Ko Abraham bechunda naa renkia nano are guan Isaac. 
GEN.21.6	Kuthimejan Sara ndachro: «Ndo Dio binchekjano na, ko kain ni tsunuꞌe ixin binthakunkjia chjan tsjano na̱ ngajin. 
GEN.21.7	¿Kensen rundache Abraham ixin jaꞌan runthakai chjan? ¡Aro xra chjaꞌa naa chjan maski jeꞌe ujunchjan!»
GEN.21.8	Ko are bithja nchaꞌon ixin Sara irrunchekaiꞌa Isaac, Abraham binchechjian naa kiai jié. 
GEN.21.9	Ko Sara bikon ixin Ismael, xeꞌen Agar, anto bakjanua Isaac. 
GEN.21.10	Mexinxin Sara ndachro ngain Abraham: «Dengi nchri ncheꞌe xra yaa kunixin xeꞌen nchra, ixin xan yaa chroꞌa ruchjeyakaꞌo xan thi jikininxin jeꞌo Isaac.»
GEN.21.11	Ko jiꞌi binchexruxinꞌa Abraham ixin Ismael kai xeꞌen jeꞌe. 
GEN.21.12	Aro Ndo Dio ndachro ngain Abraham: «Taꞌa juachjaon ixin xichjan ko nchri nchexraa. Ko ncheꞌe kain thi ndathjo Sara ixin Isaac sachrjeninxin kain ni chujnia. 
GEN.21.13	Ko jaꞌan sinthaꞌa ixin xeꞌen Agar sachrjeninxin naa rajna jié ixin yaa xaꞌan kai.»
GEN.21.14	Ko nduexin anto nduuyo bingathjen Abraham, ko binchekama ngain nthacheen Agar niuthja ko naa ruanxran jinda, ko bajon xan Ismael ngain, ko ndache ixin sarrukji. Ko Agar ko xeꞌen sakjuika ngain nunthe xema thi xruꞌin jii, diꞌin Beerseba. 
GEN.21.15	Ko are tabangeꞌe jinda, Agar bakeꞌe xichjan chringi naa nthachjan chunda nchin saunchjan. 
GEN.21.16	Ko Agar kjínxin sabigeꞌe ko tsjanga ko ndachro: «Rinaoꞌa sikon kexreen seꞌen xanꞌna».
GEN.21.17	Ko Ndo Dio kuiꞌin Ndo tsjanga xichjan, ko ngajni nichjaxin angeel Ndo Dio ngain Agar ko ndachro: «¿Agar, keꞌe tuꞌan? Xraonꞌa, ixin Ndo Dio kuiꞌin tsjanga xaꞌan. 
GEN.21.18	Thji nchebangeꞌe ñao xan ko nchengathjen xan ixin isenꞌa xan, ixin jeꞌe xan sachrjeninxin xan chujni sinthe ngain naa nunthe anto jié.»
GEN.21.19	Ko Ndo Dio binchegikon Agar naa thue chrinduxin jinda. Kuthimejan kjui ko binchechre ruanxran bikauxin jinda, ko bajon nda ngain xichjan. 
GEN.21.20	Ko Ndo Dio kjuengijna xichjan jiꞌi, ko bangi xan ko beꞌe xan ngain thi nunthe xema thi xruꞌin jii, ko anto benuꞌe xan banchegunda xan ntha chijno. 
GEN.21.21	Ko tabinthe na̱ ngain nunthe xema diꞌin Parán, ko janee binchetheꞌe jan ngain naa nchri egipcia.
GEN.21.22	Ngain nchaꞌon taꞌa Abimelec kjui bikjao Abraham, ko bikao Ficol, thi thetuꞌen kain xi bakjaaya, ko ndachro:
GEN.21.22	—Bikon ná ixin Ndo Dio thjengijna jaꞌa ngain kain thi ncheꞌe. 
GEN.21.23	Mexinxin dajin ngathexin kon Ndo Dio ko ndachjejin na ixin xruꞌin nchaꞌon sincheyana, ko kai sincheyeꞌa xanꞌna, ko chujni sachrjeninxin ná jaꞌan ná. Ko dajin kai ixin jian sincheꞌe ngajin na, inchin jaꞌan binthaꞌa ngajin, ko xrajeꞌo sincheꞌe ngain kain chujni te ngain nunthe jaꞌa riꞌi jai.
GEN.21.24	Ko Abraham ndachro:
GEN.21.24	—Jaan, sinthaꞌa thi bajin.
GEN.21.25	Aro Abraham ndache Abimelec ixin ni nchexree Abimelec bantsjeꞌe na̱ naa thue dachrjedoꞌo jinda.
GEN.21.26	Ko Abimelec ndachro:
GEN.21.26	—Nunaꞌa kensen bincheꞌe jiꞌi, ko jaꞌa xruꞌin nchaꞌon ndachjejin na, ko kununa jaija rindachjejin na.
GEN.21.27	Abraham bajon kanxion kuthuchjon ko kuxinthaa kunaꞌa ngain Abimelec, ko kayui binthekjauthexin. 
GEN.21.28	Kuthimejan Abraham bantsjenda yaato kuthuchjuen, 
GEN.21.29	ko Abimelec banchiangiꞌi Abraham:
GEN.21.29	—¿Keꞌe ruchro thi yaato kuthuchjon bantsjenda jiꞌi?
GEN.21.30	Ko Abraham batheꞌe:
GEN.21.30	—Nthatsaꞌan ñao dayeꞌe thi yaato kuthuchjunchjan teꞌi, ko ku teꞌi ruxraxaunxin jaꞌa ixin jaꞌan nge thue dachrjedoꞌo jinda jiꞌi.
GEN.21.31	Mexinxin binchegiꞌin nunthe binthekjauxin na̱, Beerseba, ko jiꞌi ruchro, thue dachrjedoꞌo jinda thi binthekjauthexin, ixin nthiꞌa Abraham ko Abimelec binthekjauthexin.
GEN.21.32	Ko are ujuexin kjuathexin na̱, Abimelec ko Ficol ko kain ni bikao, sabinthekjan na̱ ngain nuntheꞌe ni filisteo. 
GEN.21.33	Ko nthiꞌa Beerseba, Abraham kjuenga naa nthaa diꞌin tamarisco, ko nthiꞌa binchesayexin Ndo Dio, Ndo xruꞌin nchaꞌon tsjexin. 
GEN.21.34	Ko Abraham anto see beꞌe nthiꞌa ngain nuntheꞌe ni filisteo.
GEN.22.1	Batho kainxion nano, kuthimejan Ndo Dio tsjeꞌe Ndo arrugithikaon Abraham thi ruketuꞌen Ndo. Ko bayee Ndo, ko jeꞌe ndachro:
GEN.22.1	—Nthiꞌi riꞌi.
GEN.22.2	Ko Ndo Dio ndachro Ndo:
GEN.22.2	—Thjiꞌo xaꞌan, xan nakuaxinxon chunda, xan anto thjueꞌe, ko sathji ngain nunthe Moriah, ko nthiꞌa duꞌen xan ko tjaaga xan ixin nchendusena xan nthiꞌa ngain naa jna thi jaꞌan rundathjo.
GEN.22.3	Ko nduexin, anto dakao, Abraham bingathjen ko bincheka kuluchuꞌe, ko bikao Isaac ko yoo xi nchexree. Ko bikao tsjé ntha niꞌo ixin rukjaaga thi runchendusen, ko sakjui thi ndachro Ndo Dio. 
GEN.22.4	Ko nchaꞌon ninxin teyaa na̱ nthiꞌá, Abraham kjín bikunxin thi jna rukji. 
GEN.22.5	Kuthimejan ndache xi nchexree:
GEN.22.5	—Dithuꞌa ra nthiꞌi ngain kulucho, ixin jaꞌan ko xanꞌna xra satsji ná inchin ko nthiꞌa sinthasayaa ná Ndo Dio, kuthimejan rukjan ná.
GEN.22.6	Ko Abraham kuentaꞌa ntha niꞌo ngataꞌa nthachaan Isaac, ko jeꞌe bikao xruꞌi ko chia taade ko yui na̱ sabinthekji na̱. 
GEN.22.7	Ko Isaac kuingaria ko ndachro ngain Abraham:
GEN.22.7	—¡Pa!
GEN.22.7	Ko Abraham batheꞌe:
GEN.22.7	—¿Keꞌe rinao?
GEN.22.7	Ko Isaac ndachro:
GEN.22.7	—Techunda ná ntha niꞌo, techunda ná xruꞌi, aro, ¿thinoo jii kuleko seꞌen ko ruche ixin sinthundusen ná ngain Ndo Dio?
GEN.22.8	Ko Abraham batheꞌe:
GEN.22.8	—Ndo Dio ruchjaa ná kuleko seꞌen ko ruche.
GEN.22.8	Ko jañaa sabinthekji kayui. 
GEN.22.9	Ko are bintheji thi ndachro Ndo Dio, Abraham binchechjian giꞌi jitangi ko basintaꞌa ntha niꞌo. Kuthejan kuia xan Isaac ko kuentaꞌa xan ngataꞌa ntha niꞌo basintja. 
GEN.22.10	Ko Abraham bechunda ngaa raa chia taade ko ubatsiin ra ixin ruguen xeꞌen. 
GEN.22.11	Aro naa angeel Ndo Dio ngajni nichjexin:
GEN.22.11	—¡Abraham! ¡Abraham!
GEN.22.11	—Nthiꞌi riꞌi —batheꞌe jeꞌe.
GEN.22.12	Ko ángel ndachro:
GEN.22.12	—Xruꞌin nchekoo xaꞌan. Jai ununa ixin xraguna. Ixin jaꞌa ndachroꞌa ixin ruchjanaꞌa xaꞌan, thi nakuaxinxon xaꞌan.
GEN.22.13	Ko Abraham bikon naa ku digechruagaꞌa ntheꞌe ngagaꞌa nthaa, ko tse ba ko buen ba ixin binchendusen ba ngain Ndo Dio ko iguenꞌa xeꞌen. 
GEN.22.14	Ko Abraham binchegiꞌin nunthe mee: «Nchaa ná Dio dajon Ndo thi rugunda.» Mexinxin xra ndachro na̱ jai: «Ngain jnee Ndo dajon Ndo thi rugunda.»
GEN.22.15	Ko kjan nichja angeel Ndo Dio ngain Abraham, 
GEN.22.16	ko ndachro:
GEN.22.16	—Nchaa ná ndachro: “Ixin thi bincheꞌe jiꞌi ko ixin ndachroꞌa naꞌi are banchiaꞌa thi nakuaxinxon xaꞌan, mexinxin jaꞌan ndachrjan ngathe ansenna 
GEN.22.17	ixin jaꞌan sinthanchaon ko sinthatsjé ni sachrjeninxin inchin tsjéxin kunutse jii ngajni ko inchin tsjéxin nchise jii ngandeꞌe ndachaon. Ko ni sachrjeninxin jaꞌa, sacha na̱ ko tsetuꞌan na̱ nuntheꞌe ni runingakuꞌen na̱. 
GEN.22.18	Ko ixin ni sachrjeninxin jaꞌa, kain rajna te ngataꞌa nunthe tsunchaon na̱ ixin jaꞌa bincheꞌe thi jaꞌan kuetuꞌan.”
GEN.22.19	Abraham kjan thi bithuꞌe ni nchexree, ko kain na̱ sakjan na̱ ngain nunthe Beerseba, thi binthe na̱.
GEN.22.20	Kuthimejan are batho kanxion nchaꞌon, Abraham kuiꞌin ixin chriꞌi Nacor binchekunkjiꞌi jni chjan. Ko Nacor ko Abraham choo. 
GEN.22.21	Ko xan guan saꞌo kjui Uz, kuthimejan guan Buz, ko Kemuel, thi kjui ndudee Aram. 
GEN.22.22	Kuthimejan guan Quesed, kuthejan xan Hazo, Pildas, Jidlaf ko xan Betuel. 
GEN.22.23	Ko Betuel kjui ndudee Rebeca. Ko Nacor bechundakaꞌo Milca jni xeꞌen xan xii, ko Abraham ko Nacor choo.
GEN.22.24	Kai Nacor kjui ndudee inoo chjan, thi bechundakaꞌo ngain inaa nchrii biꞌin Reúma. Ko mee kjui xan Teba, Gaham, Tahas ko xan Maaca.
GEN.23.1	Sara bechon naa renkia ko kan ko yaato nano, 
GEN.23.2	ko benxin Sara ngain rajna Quiriat-arba, ko rajna jiꞌi kai diꞌin Hebrón ngain nunthe Canaán. Ko anto tsjanga Abraham ko bechiin. 
GEN.23.3	Kuthimejan Abraham bachrjexin thi betsingaxiꞌin Sara, ko bikjao ni hitita, ko ndachro:
GEN.23.4	—Jaꞌan riꞌi ngayaꞌa ra maski jeꞌa rajnana, aro nthatsaꞌan ñao ra nchekjina ni ra naa jngi ixin tsjabaa chriꞌna.
GEN.23.5	Ko ni hitita ndachro na̱:
GEN.23.6	—Nthatsaꞌan ñao suixin, dekina ni ra; suixin naa thi kuinchieꞌe Ndo Dio jii ngayeꞌna ná. Dekjabaa chriꞌa ngain chinthi icha jian techunda ná, ko xruꞌin ná xro rundachrjan ná ixin dekjabaꞌa chriꞌa.
GEN.23.7	Ko Abraham bingathjen ko bisetaꞌa nunthe ngathexin kon ni hitita, 
GEN.23.8	ko ndachro ngain na̱:
GEN.23.8	—Ja̱ ndua rinao ra ixin nthiꞌi tsjabaa chriꞌna, nthatsaꞌan ñao ra nichjaxin ni ra ngain Efrón, xeꞌen Zohar, 
GEN.23.9	ixin sinchekjiꞌna thi jichrjadoꞌo thjao jii ngain jngi diꞌin Macpela, thi jii ngadeꞌe jngiꞌi Efrón, ko ndache ra ixin tsjenga ꞌna thi jikininxin renthe thi jichrjadoꞌo thjao, ko jañaa jaꞌan tsetuꞌan thi tsjabaa chriꞌna.
GEN.23.10	Ko Efrón jiꞌi tajii ngayee ni hitita ixin nthiꞌa beꞌe kai. Ko ngathe kon kain ni hitita te nthiꞌa ko ni bagatho, Efrón ndachro ngain Abraham:
GEN.23.11	—Naꞌi, dendachroꞌa suixin yaa, nthatsaꞌan ñao, jaꞌan dechjaꞌa nunthe yaa ko thi jichrjadoꞌo thjao, ni rajnana tatethiꞌin ixin jaꞌan rinthathuꞌan nunthe jiꞌi. Ko yaa dekjabaa chriꞌa.
GEN.23.12	Aro Abraham kjan bisee inaa ngathe kon ni rajna 
GEN.23.13	ko ndachro ngain Efrón ngathexin kon kain na̱:
GEN.23.13	—Nthatsaꞌan ñao, dekina ko degayeꞌe tumi ixin nuntheꞌa, kuthejan tsjabaa chriꞌna nthiꞌa.
GEN.23.14	Kuthejan ndachro Efrón ngain Abraham:
GEN.23.15	—Dekiꞌin suixin, nunthe dithe nunthe noo renkia chia plata, aro ¿keꞌe tsjé yaa ixin jaꞌan ná? Dekji ko dekjabaa chriꞌa.
GEN.23.16	Ko Abraham kjuenga ꞌna thi tumi ndachro Efrón ngathexin kon kain ni hitita, ko bajon thi noo renkia chia plata.
GEN.23.17	Ko nuntheꞌe Efrón, thi jii Macpela nu thi dachrjexin nchaꞌon ngain nunthe Mamre. Ko jngi jiꞌi jaꞌin beꞌe; bechunda thjao jichrjadoꞌo ko tsjé nthaa bendajin jngi. 
GEN.23.18	Kain jiꞌi Abraham kuetuꞌan. Ko jiꞌi kuꞌen ngathexin kon ni hitita ko ni bagatho ngandeꞌe rajna mee.
GEN.23.19	Kuthimejan Abraham kjuabaa Sara ngain thi jichrjadoꞌo thjao ngain jngi Macpela, thi jii nu thi dachrjexin nchaꞌon ngain nuntheꞌe Mamre, thi kai diꞌin Hebrón, ngain nunthe Canaán. 
GEN.23.20	Ko nunthe ko thi jichrjadoꞌo thjao thi baketuꞌan ni hitita ndabatho ngaa raa Abraham, ko nunthe jiꞌi binchekji ni hitita ixin xrabaa chujni.
GEN.24.1	Abraham ujunchjan, ko Ndo Dio binchenchaon ngain kain thi bincheꞌe. 
GEN.24.2	Ko naa nchaꞌon Abraham ndache naa ni nchexree thi icha see jincheꞌe xra ko thi baketuꞌan kain thi bechunda Abraham:
GEN.24.2	—Dakee raa ngangixin nthatsao na, 
GEN.24.3	ko dajin ngathexin kon Ndo Dio, Ndo thetuꞌan ngajni ko nunthe ixin ncheꞌe thi rundathjo. Tajandaꞌa ixin xanꞌna, xan Isaac, tsutheꞌe xan ngain naa nchri cananea, thi nunthe te ná jai. 
GEN.24.4	Icha jian thji ngain nunthe te ni chujnina, ko nthiꞌa thjee nchrii sekaꞌo xanꞌna xan Isaac.
GEN.24.5	Ko thi ncheꞌe xra banchiangi:
GEN.24.5	—Aro ja̱ xan nchrii sinaoꞌa xan tsii xan ngajin na, ¿keꞌe sinthaꞌa, a tsjiꞌan xaꞌan ngain thi nunthe begachrjexin suixin?
GEN.24.6	Ko Abraham ndachro:
GEN.24.6	—¡Naꞌi, thjioꞌa xanꞌna nthiꞌa! 
GEN.24.7	Ndo Dio, Ndo thetuꞌan ngajni, Ndo bantsjexin na ngain nchianduꞌa ndudana ko ngain nuntheꞌe ni chujnina, thi jeꞌe Ndo nichjananxin Ndo ko ndachro Ndo ixin rugajon nunthe jiꞌi ngain ni sachrjeninxin na jaꞌan. Mexinxin rurruaꞌan Ndo angeel Ndo ngajin ko jeꞌe Ndo sincheꞌe Ndo ixin sinchii xan nchrii sekaꞌo xanꞌna. 
GEN.24.8	Aro ja̱ xan nchrii sinaoꞌa xan tsii xan ngajin, isithueꞌa ixin jaꞌa; aro nthatsankua ñao xruꞌin nchaꞌon thjiꞌo xanꞌna thi nunthe bachrjexin jaꞌan.
GEN.24.9	Ko xi ncheꞌe xra jiꞌi bakeꞌe raa ngangixin nthatsao Abraham, nchee xa, ko kjuathexin na̱ ixin sincheꞌe thi kuetuꞌen Abraham. 
GEN.24.10	Kuthimejan kuinchieꞌe the kucamello, ko icha thi anto renthe bechunda nchee ixin bikao, ko sabinthekji na̱ ngain nunthe Mesopotamia, thi jii rajnee Nacor. 
GEN.24.11	Ko are ubiji nthiꞌa ko utsukjin, bincheꞌe ixin bethuxin kucamello nthiꞌa chrikee naa thue dachrjedoꞌo jinda, chiaon rajna mee. Ko are mee kain xan nchrii bakii xan bagirrue xan jinda. 
GEN.24.12	Ko xi nchexree Abraham nichjee Ndo Dio: «Nchana ko Ndo Diue nchana, nthatsaꞌan ñao dinchenchaon na ko dinchenchaon nchana ngain nchaꞌon jiꞌi. 
GEN.24.13	Jaꞌan sithuna chrikee thue dachrjedoꞌo jinda, ko are kain xan nchrii rajna jiꞌi tsii xan sirrue xan jinda, 
GEN.24.14	dencheꞌe ixin thi xan nchrii rundathjan: “Nthatsaꞌan ñao nchegania nchixraꞌa ko chjana nchin jinda”, ko kai satheꞌe xan: “Degiꞌi nda suixin ko kai ruchjaꞌa kukamellua siꞌi ba nda”, ko jañaa tsununa ixin xan nchrii yaa thi Suixin kuinchieꞌe ixin jeꞌe xan Isaac. Ko jañaa tsjagunanxin thi anto thjueꞌe nchana.»
GEN.24.15	Ko xra jinichjayee Ndo Dio, are bikon juii naa xan nchrii kunixin nchixreꞌe xan ngataꞌa nthacheen xan. Ko mee Rebeca, xeꞌen Betuel, ko Betuel kjui xeꞌen Milca ko Nacor, ko Nacor ko Abraham choo. 
GEN.24.16	Ko Rebeca anto chrjuin beꞌe, ko xrajeꞌo beꞌe ko xra xruꞌin xii bejuakaꞌo. Ko bingajin xan ngain thue dachrjedoꞌo jinda ko binchechre nchixreꞌe ko usajikjan. 
GEN.24.17	Are mee xi nchexree Abraham kunchieꞌen ngain Rebeca ko ndachro:
GEN.24.17	—Nthatsaꞌan ñao chjana nchin jinda siꞌi, nda jiria nchixraꞌa.
GEN.24.18	Ko Rebeca ndachro:
GEN.24.18	—Degiꞌi nda suixin.
GEN.24.18	Ko jaikua binchegania nchixreꞌe ko tajikeꞌe nchiixra ko jeꞌe biꞌi nda. 
GEN.24.19	Ko are xi ncheꞌe xra juexin biꞌi nda, Rebeca ndachro:
GEN.24.19	—Kai santsje jinda siꞌi kukamellua, ko santsje jinda tsujexin kain ba.
GEN.24.20	Ko jaikua kuekia nda ngain thi dixin ba nda ko tsjé nthiꞌá kjui bigantsje nda, juexinja biꞌi ba nda. 
GEN.24.21	Ko xi ncheꞌe xra xratao binchexruan xan ixin binao rukunuꞌe a Ndo Dio jithjengijna ixin rugithja naa xan nchrii rugekaꞌo Isaac. 
GEN.24.22	Are kucamello juexin biꞌi ba nda, xi ncheꞌe xra bajon naa kuchianingo yexin inkjaon gramo chia oro ngain Rebeca, kai bajon yoo chia oro dethia raa xan ko yexin naa renkia gramo. 
GEN.24.23	Ko ndachro xi ncheꞌe xra:
GEN.24.23	—Nthatsaꞌan ñao, ¿ndachjejin na kensen ndudaa? ¿A tuenao ndudaa ruchjana ná juachaxin satho ná thi̱e jiꞌi nchianduꞌe ndo?
GEN.24.24	Ko jeꞌe xan ndachro xan:
GEN.24.24	—Ndudana Betuel, xeꞌen Milca ko Nacor. 
GEN.24.25	Ko ngain nchiania ná kai jii thi sithuꞌa ra thi̱e jiꞌi, kai jii tsjé thi sine kukamellua.
GEN.24.26	Kuthimejan xi ncheꞌe xra bethuxin ko bisetaꞌa nunthe ko kuexruxiꞌin Ndo Dio, 
GEN.24.27	ko ndachro: «¡Kain juasaaya jikininxin Ndo Dio, Diue nchana Abraham, ixin jian Ndo ngain, ko ncheꞌe Ndo kain thi ndachro Ndo ngain nchana ixin kjuengijna na ngain nthiana ko jeꞌe thi bikian ngain ni nchianduꞌa ni chujnii nchana!»
GEN.24.28	Ko Rebeca kuinga kjui ngain nchianduꞌa janee ixin kuekiin jan kain thi kuꞌen. 
GEN.24.29	Ko Rebeca bechunda naa xan choo biꞌin Labán, ko jeꞌe kuinga bikjee thi xii ngain thue dachrjedoꞌo jinda 
GEN.24.30	ixin bikon kuchianingo ko chia jithia raa xan choo, ko kuiꞌin are Rebeca jithekin kain ngain janee. Ko Labán kjui bikjee xi ncheꞌe xra ko bikon tajii chrikee kucamello nthiꞌa chiaon thi thue dachrjedoꞌo jinda. 
GEN.24.31	Ko ndache:
GEN.24.31	—Dejiꞌi suixin, thi binchenchaon Ndo Dio. ¡Suixin ntha chroꞌa sithuꞌa ntha nthiꞌi nduja, jaꞌan urrichunda thi sithuꞌa suixin ko kai kukamellua ntha!
GEN.24.32	Kuthimejan xi ncheꞌe xra kjui xa nchia. Ko Labán bankajiꞌin kain kucamello ko chjee ba juine ba, kuthimejan Labán juiauꞌe jinda xi nchexree Abraham ko kain ni juiaꞌo ixin runthekjeen ruthee na̱.
GEN.24.33	Ko are ukuekieꞌe na̱ ixin rune na̱, jeꞌe xi nchexree Abraham ndachro:
GEN.24.33	—Jaꞌan chroꞌa sine, ja̱ saꞌo rundachrjanꞌa unda juiꞌi nthiꞌi.
GEN.24.33	Ndachro Labán:
GEN.24.33	—Denichja suixin.
GEN.24.34	Ko xi ncheꞌe xra ndachro:
GEN.24.34	—Jaꞌan xi nchexree nchana Abraham. 
GEN.24.35	Ndo Dio anto binchenchaon nchana ko anto tsjé chunda ixin chjee kuleko, kuxinthaa, chia oro ko chia plata, tsjé xi ncheꞌe xra ko nchri ncheꞌe xra, kucamello ko kulucho. 
GEN.24.36	Kai Sara, chriꞌi nchana, binchekunkjiꞌi naa chjan are unachrichjan, ko nchana bajon kain thi chunda ngain xeꞌen. 
GEN.24.37	Ko nchana bincheꞌe ixin jaꞌan bajin ngathexin kon, ko ndachro: “Tanchrjandaꞌa ixin xanꞌna sekaꞌo xan naa nchri cananea, thi nunthe riꞌi jaꞌan. 
GEN.24.38	Icha jian thji nchianduꞌa ndudana, ngain chujnina ko thjee nthiꞌa naa nchrii sekaꞌo xanꞌna.” 
GEN.24.39	Ko jaꞌan ndathjan: “Nchana, ¿keꞌe sinthaꞌa, ja̱ xan nchrii sinaoꞌa tsii xan ngajin?” 
GEN.24.40	Ko nchana ndachjejin na: “Jaꞌan kain nchaꞌon bithikaꞌon Nchana, Ndo Dio mexinxin jeꞌe Ndo rurruaꞌan Ndo angeel Ndo ngajin ko jañaa tsji jian thi tsji. Ko jaꞌa rugunda thjee naa xan nchrii sekaꞌo xanꞌna, nthiꞌa nchianduꞌa ndudana. 
GEN.24.41	Ko ja̱ chujnina sithuexinꞌa na̱ ruchjaa na̱ xan nchrii mee, jeꞌo jañaa jaꞌa isincheꞌa thi bajin ngajin na.”
GEN.24.42	«Ko jañaa are juiꞌi ngain thue dachrjedoꞌo jinda jiꞌi, jaꞌan nichjayaa Ndo Dio, Diue nchana Abraham ko ndachrjan: “Ja̱ ndua Suixin sinchenchaon na ngain nthiana jiꞌi, 
GEN.24.43	nthatsaꞌan ñao thjengijna na ixin thi juixin, ko jiꞌi thi deganchiaꞌa: Thi xan nchrii tsii sirrue jinda ko jaꞌan rundathjan: Nthatsaꞌan ñao chjana nchin jinda siꞌi, nda jiria nchixraꞌa, 
GEN.24.44	ko sathena xan: Jaan, degiꞌi nda suixin, ko kai santsje nda siꞌi kukamellua, ko jañaa jaꞌan rukianxin ixin Suixin kuinchieꞌe nchrii jiꞌi ixin sekaꞌo xeꞌen nchana.” 
GEN.24.45	Ko xra thjexinꞌa rinichjayaa Ndo Dio are bikon biji Rebeca kunixin nchixreꞌe ngataꞌa nthacheen. Ko bingajin xan ixin bantsje xan jinda, ko jaꞌan ndathjan xan: “Nthatsaꞌan ñao, chjana nchin jinda siꞌi.” 
GEN.24.46	Jeꞌe xan jaikua binchegania nchixreꞌe xan, ko ndachjejin na xan: “Degiꞌi nda suixin, kai ruchjaꞌa kukamellua nda.” Ko jeꞌe xan chjana xan jinda ko kai chjee xan kukamelluna jinda. 
GEN.24.47	Kuthimejan ndathjan xan: “¿Kensen ndudaa?,” ko jeꞌe xan batheꞌe xan: “Ndudana Betuel, xeꞌen Nacor ko Milca.” Kuthimejan bakee naa kuchianingo ngain chinthjon xan ko chia bethia raa xan, 
GEN.24.48	ko barithuxin ko binthasayaa Ndo Dio, Diue nchana Abraham, ixin kjuengijna na Ndo juiꞌi ko bithja chujnii nchana, ko xan nchrii sekaꞌo xeꞌen nchana, naa xeꞌen xan choo nchana. 
GEN.24.49	Anchee ndachjejin ni ra, asincheꞌe ra thi jian ko thiakunueꞌe ra nchana, ja̱ naꞌi, kai ndachjejin ni ra, ko jañaa tsununa keꞌe nthiꞌá rurruaa.»
GEN.24.50	Kuthimejan Labán ko Betuel batheꞌe:
GEN.24.50	—Jaan, dikon ná ixin Ndo Dio kjuengijna juiꞌi nthiꞌi, mexinxin xruꞌin inaa dithuꞌe rundachrjan ná. 
GEN.24.51	Detsjexin, nthiꞌi jii Rebeca, dekjiꞌo xan ko ncho tutheꞌe xan ngain xeꞌen nchaa, jañaa inchin binchekininxin Ndo Dio.
GEN.24.52	Are xi nchexree Abraham kuiꞌin jiꞌi, bethuxin ko bisetaꞌa nunthe ko kuexruxiꞌin Ndo Dio. 
GEN.24.53	Kuthimejan bantsje tsjé chia plata ko chia oro ko luntho ixin chjee Rebeca. Kai xan choo ko janee bayee tsjé thi renthe juiaꞌo na̱. 
GEN.24.54	Kuthejan jeꞌe ko ni juiaꞌo juine na̱ ko biꞌi na̱ ko nthiꞌa batho na̱ thi̱e mee. Ko nduexin are binthengathjen na̱, xi nchexree Abraham ndachro:
GEN.24.54	—Chjana ra juachaxin rukjan na̱ nchianduꞌe nchana.
GEN.24.55	Aro xan choo ko janee Rebeca ndachro na̱:
GEN.24.55	—Ncho dithuꞌe xan ithe nchaꞌon ngajin ná, kuthimejan nchao satsji xan ngajin.
GEN.24.56	Aro xi nchexree Abraham ndachro:
GEN.24.56	—¡Nthatsaꞌan ñao ra tajanda ni ra! Ndo Dio jian bincheꞌe Ndo kain; dekanchrjanda ni ra rukjan ná nchianduꞌa nchana.
GEN.24.57	Ko jeꞌe na̱ batheꞌe na̱:
GEN.24.57	—Sayee ná jeꞌe xan, ko tsiꞌin ná keꞌe ruchro xan.
GEN.24.58	Ko bayee na̱ Rebeca ko banchiangiꞌi na̱:
GEN.24.58	—¿Arinao satsji ngain xii jiꞌi? Ko Rebeca batheꞌe:
GEN.24.58	—Jaan, satsji.
GEN.24.59	Ko kuanchrjanda na̱ sakjui Rebeca, ko chjee na̱ nchri bakuꞌen are xra nchion beꞌe, xi nchexree Abraham ko ni bikao. 
GEN.24.60	Ko binchenchaon na̱ jaꞌin:
GEN.24.60	«Jaꞌa nchri chian ná,
GEN.24.60	¡jaꞌa tsji janee tsjé no̱ chujni!
GEN.24.60	¡Ko ni sachrjeninxin
GEN.24.60	sacha na̱ nuntheꞌe ni runingakuꞌen na̱!»
GEN.24.61	Kuthimejan Rebeca ko kain nchri nchexree binthetaꞌa na̱ kucamello ko ruee na̱ xi nchexree Abraham. Ko jañaa xi nchexree Abraham sabikao Rebeca.
GEN.24.62	Ko Isaac beꞌe ngain nunthe Neguev, ko jeꞌe jikjanxin ngain thue dachrjedoꞌo jinda diꞌin «Thi jichon ko dikon na». 
GEN.24.63	Ko kjui ngataon jngi bixraxaon nchin, ko are mee batsiin kon ko bikon ixin jitunchiaon kanxion kucamello. 
GEN.24.64	Ko kai are Rebeca bikon Isaac, jaikua banianxin kucamello 
GEN.24.65	ko banchiangiꞌi xi nchexree Abraham:
GEN.24.65	—¿Kexeꞌe xii jiꞌa, thi jithii thi tethji ná?
GEN.24.65	Ko xi nchexree Abraham batheꞌe:
GEN.24.65	—Xii yaa xeꞌen nchana.
GEN.24.65	Kuthejan Rebeca kuaa naa manta ko kuejanthe ngakon.
GEN.24.66	Kuthimejan xi ncheꞌe xra kuekiin Isaac kain thi kuꞌen. 
GEN.24.67	Kuthimejan Isaac bikao Rebeca ngain nchia ndasiꞌin janee, ko Rebeca ndakjan chriꞌi Isaac. Ko jeꞌe anto thjueꞌe Rebeca, ko jañaa jeꞌe tjañeꞌe thi juachjaon bechunda ixin beꞌen janee.
GEN.25.1	Ko kai Abraham bechunda inaa nchrii, biꞌin Cetura. 
GEN.25.2	Ko jaꞌin binthegiꞌin chjan bechundakaꞌo nchra: Xan Zimram, xan Jocsán, xan Medán, xan Madián, xan Isbac ko xan Súa. 
GEN.25.3	Jocsán kjui ndudee xan Seba ko xan Dedán. Ko xeꞌen Dedán kjui xan Asurim, xan Letusim ko xan Leumim. 
GEN.25.4	Ko xeꞌen Madián kjui xan Efa, xan Efer, xan Hanoc, xan Abida ko xan Elda. Kain ni teꞌi bachrjeninxin Abraham ko Cetura. 
GEN.25.5	Abraham bajon kain thi bechunda ngain xeꞌen, xan biꞌin Isaac. 
GEN.25.6	Ko kain chjan bechunda ngain kain nchrii icha, Abraham binchethuen xan nchin thi bechunda, ko are xra bechon jeꞌe bantsjenda kain xan teꞌi ko ruaꞌan xan ngain nunthe te nu thi chrinxin nchaꞌon, ko jeꞌo Isaac bithuꞌe.
GEN.25.7	Kain nchaꞌon bechon Abraham kjui naa renkia ko nii kan ko thenaꞌo nano. 
GEN.25.8	Ko maski unthaxii, xra suji are beꞌen, ko are beꞌen kjuabaa na̱ thi xrabaa chujnii. 
GEN.25.9	Kuthimejan Isaac ko Ismael, xeꞌen Abraham, kjuabaa ndudee xan ngain thjao jichrjadoꞌo diꞌin Macpela, thi jii nunthe digayee Efrón, xeꞌen Zohar, thi heteo. Ko nunthe mee beꞌe chiaon nunthe Mamre, 
GEN.25.10	ko mee thi nunthe kueꞌna Abraham ngain ni bachrjeninxin Het. Ko nthiꞌa xrabaa Abraham ngakee chriꞌi. 
GEN.25.11	Ko are beꞌen Abraham, kuthimejan Ndo Dio binchenchaon Isaac, ko jeꞌe beꞌe chrikee thue dachrjedoꞌo jinda biꞌin «Thi jichon ko dikon na».
GEN.25.12	Ko jaꞌin binthegiꞌin xeꞌen Ismael, thi kjui xeꞌen Abraham ko Agar, thi nchri egipcia kueꞌna Sara. 
GEN.25.13	Kain jiꞌi xeꞌen Ismael ko nthiꞌi tetaxin xan inchin bintheguan xan: xan saꞌo kjui Nebaiot, kuthejan xan Cedar, xan Adbeel, xan Mibsam, 
GEN.25.14	xan Misma, xan Duma, xan Massa, 
GEN.25.15	xan Hadar, xan Tema, xan Jetur, xan Nafis ko xan Cedema. 
GEN.25.16	Jaꞌin biꞌin thi theyoo xeꞌen Ismael, ko bechunda xan nuntheꞌe xan ko nchia ndasiꞌin xan, ko nuntheꞌe xan biꞌin inchin jeꞌe xan.
GEN.25.17	Ko Ismael bechon naa renkia ko kan ko theyaato nano, ko are beꞌen xrabaa thi xrabaa ni chujnii. 
GEN.25.18	Ko kain chujnii Ismael tatse na̱ nguii nunthe thi thexinxin nu Havila ko diji nu Shur, thi jii nu ngathexin nunthe Egipto ko nu Asiria. Ko nthiꞌa beꞌen ngathexin kon kain xan choo.
GEN.25.19	Jiꞌi kain ni bachrjeninxin Isaac, thi kjui xeꞌen Abraham. 
GEN.25.20	Are Isaac bechunda yoo kan nano bekaꞌo Rebeca, xeꞌen Betuel, thi arameo beꞌe nuntheꞌe Padan-aram, kai kjui xan choo Labán, thi arameo. 
GEN.25.21	Ko Rebeca chroꞌa bagechunda chjan, mexinxin Isaac banchieꞌe Ndo Dio ixin Rebeca ruchunda chjan, ko kuiꞌin Ndo thi banchia Isaac, ko Rebeca unchao beyaa chjan. 
GEN.25.22	Ko kunuꞌe ixin beyaa yoo chjan, ko baketo xan ngaxiꞌin tseꞌe janee xan, mexinxin ndachro jan ngain Ndo Dio: «Ndo Diuna, ¿unda tuna jiꞌi jaꞌan?» 
GEN.25.23	Ko Ndo Dio ndachro Ndo:
GEN.25.23	«Yui xaꞌan jingaa tsee
GEN.25.23	tsetuꞌan xan yoo nunthe,
GEN.25.23	ko ngaxiꞌon tsee, uningakuꞌen choo xan.
GEN.25.23	Ko naa nunthe icha suji tsji ke inaa nunthe,
GEN.25.23	ko xan saꞌo rukjan xi nchexree xan nchiin.»
GEN.25.24	Ko nchaꞌon kunkjiꞌi xan, Rebeca bikon ixin jaan, guan yoo xan. 
GEN.25.25	Xan saꞌo guan xraa jatse nthauꞌe xan ko nguixin xan bechunda xan xralachjunchjan; mexinxin binchegiꞌin na̱ xan Esaú. 
GEN.25.26	Ko tuin guan xan choo xan, ko xan jiꞌi jitseꞌe chreen ruthee xan Esaú, mexinxin binchegiꞌin na̱ xan Jacob. Ko Isaac bechunda nii kan nano are bintheguan xeꞌen.
GEN.25.27	Ko xan teꞌi binthegangi xan, ko Esaú banchexruxiꞌin bakji ngataon jngi ko baguen kuxiigo bane na̱, aro Jacob banchexruxinꞌa bagachrje ko icha banchexruxiꞌin tabagithuꞌe nchia. 
GEN.25.28	Isaac icha thjueꞌe Esaú ixin bane kuxiigo baguen xan, aro Rebeca icha thjueꞌe Jacob.
GEN.25.29	Ko naa nchaꞌon Jacob jinchechjian naa ndaxra, ko Esaú anto dikunchrjen kjanxin ngataon jngi. 
GEN.25.30	Ko ndachro ngain Jacob:
GEN.25.30	—¡Chrjuin jatse ndaxra rinchechjian mee! Nthatsaꞌan ñao, chjana nchin ndaxra sine ixin ndajidenxin na jintha.
GEN.25.31	Ko Jacob ndachro:
GEN.25.31	—Saꞌo nchekjina juachaxin jikininxin xan saꞌo.
GEN.25.32	Kuthimejan ndachro Esaú:
GEN.25.32	—Jaan, nthathuꞌan juachaxin mee, ¿keꞌe sundana ja̱ ndajidenxin na jintha?
GEN.25.33	Ko Jacob ndachro inaa:
GEN.25.33	—Saꞌo ngathexin kon Ndo Dio ndachro ixin thi jikininxin dayee xan saꞌo sayaa jaꞌan ngain nchaꞌon jiꞌi.
GEN.25.33	Ko jañaa Esaú bajin ngathexin kon Ndo Dio ixin jaan, sajon thi jeꞌe jikininxin. 
GEN.25.34	Kuthimejan Jacob bajon nchin niuthja ko ndaxra lenteja binchechjian jeꞌe. Ko Esaú are juexin juine bingathjen ko sakjui. Ko jañaa Esaú bincherentheꞌa thi juachaxin bagayee xan saꞌo.
GEN.26.1	Ngain nchaꞌon taꞌa, takuchjunga thi bane na̱ ngain nunthe, jañaa inchin kuꞌen ngain nchauen Abraham. Mexinxin Isaac sakjui ngain nunthe Gerar, thi beꞌe Abimelec, rey ni filisteo. 
GEN.26.2	Ko Ndo Dio kununxiꞌin Isaac ko ndachro: «Thjiꞌa Egipto, icha jian dithuꞌa ngain thi nunthe jaꞌan rundathjo. 
GEN.26.3	Dariꞌi ngain nunthe jiꞌi inchin chujni jeꞌa nuntheꞌe, ko jaꞌan sinthanchaon ko sariꞌi ngajin jaꞌa ko ngain ni sachrjeninxin ko ruchjaꞌa ra nguii nunthe jiꞌi. Ko jañaa tsuꞌen thi ndachrjan ngain Abraham, ndudaa. 
GEN.26.4	Ko jaꞌan sinthatsjé chujnia inchin tsjexin kunutse jii ngajni ko ruchjaꞌa na̱ kain nunthe teꞌi. Ko chujni nguii nunthe tsunchaon na̱ ixin chujni sachrjeninxin jaꞌa. 
GEN.26.5	Jaꞌan sinthaꞌa jiꞌi ixin Abraham kuiꞌin ko bithikaon thi jaꞌan kjuaago ko kuetuꞌan.»
GEN.26.6	Ko jañaa tabeꞌe Isaac ngain nunthe Gerar, 
GEN.26.7	Ko ni xii binthe nthiꞌa are baganchiangi na̱ ixin Rebeca, chriꞌi Isaac, jeꞌe bandachro:
GEN.26.7	—Yaa nchri chian.
GEN.26.7	Jañaa ndachro ixin jeꞌe xraon rundachro: «Yaa chriꞌna», ixin jeꞌe xraxaon ixin ni xii binthe nthiꞌa ruguen na̱ ixin Rebeca anto chrjuin beꞌe.
GEN.26.8	Naa nchaꞌon are ubinthe na̱ nthiꞌa, Abimelec, thi rey ni filisteo, bikunxin nu thi jichrjaduxin nchianduꞌa ixin Isaac jitjantama raa ngain Rebeca, chriꞌi jeꞌe. 
GEN.26.9	Mexinxin Abimelec bayee Isaac ko ndachro:
GEN.26.9	—¡Nduaxin yaa chriꞌa! ¿Unda ndachro ixin yaa nchri choo?
GEN.26.9	Ko Isaac ndachro:
GEN.26.9	—Ixin anto xraon na ixin chrujan ni ruguen na ixin jeꞌe nchra.
GEN.26.10	Ko Abimelec ndachro:
GEN.26.10	—¿Unda jañaa bincheꞌe ngajin ná? Jaꞌa ubenuꞌa jian ixin kexeꞌo chujnina rugantsjaꞌa nchra ko rugejuakaꞌo nchra, ko kain ná rugetsingataꞌa ná thi jianꞌa rukuꞌen.
GEN.26.11	Mexinxin Abimelec kuetuꞌan ngain kain chujni rajnee ko ndachro:
GEN.26.11	—Kexeꞌo chujni rukathe xii jiꞌi o chriꞌi, chujni mee seꞌen.
GEN.26.12	Ko ngain nano beꞌe nthiꞌa, kuenga Isaac ngain nunthe mee ko batsiin naa renkia icha tsjé ke thi jeꞌe kuenga, ixin Ndo Dio binchenchaon. 
GEN.26.13	Ko anto tsjé bechunda, ko kain nchaꞌon icha bakutsjé thi bechunda. 
GEN.26.14	Ko bechunda tsjé kuleko ko tsjé kuxinthaa, ko anto tsjé ni ncheꞌe xra, mexinxin ni filisteo kuexiꞌin na̱ kunchjueꞌe na̱ ngain Isaac. 
GEN.26.15	Ko binchekaon na̱ kunixin jinche kain thue bagachrjedoꞌo jinda, thi baketuꞌan Isaac, ko thue dachrjedoꞌo jinda teꞌi binchechjian ni nchexree Abraham, ndudee Isaac. 
GEN.26.16	Kuthimejan Abimelec ndachro ngain Isaac:
GEN.26.16	—Sathjixin ngajin ná ixin jaꞌa tsjé chunda ko icha thetuꞌan ke jaꞌan ná.
GEN.26.17	Isaac bachrjexin rajna Gerar, aro sabigeꞌe ngain chjagee rajna, ko nthiꞌa binchechjian nchia ndasiꞌin. 
GEN.26.18	Ko kjan nge kain thue bagachrjedoꞌo jinda binchechjian Abraham, ndudee Isaac, ixin ni filisteo kuenga na̱ jinche are beꞌen Abraham. Ko Isaac kjan binchegiꞌin kain thue teꞌi inchin binchegiꞌin Abraham. 
GEN.26.19	Naa nchaꞌon, ni nchexree Isaac tenge na̱ ngain chjagee nunthe Gerar ko bithja na̱ jinda jichrindoꞌo. 
GEN.26.20	Ko ni thingaria kulekue Gerar ko ni thingaria kulekue Isaac kuetuxin na̱ jinda chrindoꞌo, ko ndachro na̱: «Jiꞌi jindana ná.» Mexinxin thue jiꞌi biꞌin Esek, ixin kuetuxin na̱ nda. 
GEN.26.21	Kuthimejan banthjee na̱ inaa thue, ko kjan kuetuxin na̱, mexinxin Isaac binchegiꞌin Sitna.
GEN.26.22	Ko Isaac kuinthuꞌe thue dachrjedoꞌo jinda mee ko sakjui kjín ko kjan nge inaa thue, ko ikuetuxinꞌa na̱ thue mee, mexinxin Isaac binchegiꞌin nunthe mee Rehobot, ko mee ruchro «Thi nunthe thi xruꞌin kensen kayakuen», mexinxin ndachro inaa: «Ndo Dio jai chjaa ná jié nunthe ko sinthanchaon ná ngain thi tsenga ná.»
GEN.26.23	Isaac bachrjexin nthiꞌa ko sakjui inaa nunthe biꞌin Beerseba. 
GEN.26.24	Ko thi̱e biji Isaac ngain nunthe mee kununxiꞌin Ndo Dio ko ndachro Ndo:
GEN.26.24	«Jaꞌan Ndo Diue ndudaa Abraham,
GEN.26.24	ko xraonꞌa ixin jaꞌan riꞌi ngajin.
GEN.26.24	Ko sinthanchaon ko sinthatsjé chujnia
GEN.26.24	ixin thjuaa Abraham, xi nchexrana.»
GEN.26.25	Kuthimejan nthiꞌa Isaac binchechjian naa giꞌi jitangi, ko nthiꞌa binchesayexin Ndo Dio. Kai ngain nunthe mee bakeꞌe nchia ndaasin bexiꞌin, ko ni nchexree nge na̱ inaa thue dachrjedoꞌo jinda.
GEN.26.26	Ko naa nchaꞌon Abimelec juixin Gerar ixin rukjao Isaac, ko juiaꞌo Ahuzat, xi jian bagakao, ko Ficol baketuꞌan ngain ni bagenda rajnee Abimelec. 
GEN.26.27	Ko Isaac ndachro ngain na̱:
GEN.26.27	—Ja̱ rinaoꞌa ni ra ko bengi ni ra, ¿unda juiꞌi ra bitsjena ni ra?
GEN.26.28	Ko jeꞌe na̱ batheꞌe na̱:
GEN.26.28	—Bikon ná ixin Ndo Dio jii ngajin, mexinxin xraxaꞌon ná ixin jaꞌa ko jaꞌan ná nchao tsjauthexin ná. Ko thi tsjauthexin na̱ mee jiꞌi: 
GEN.26.29	Xruꞌin jianꞌa nchena ni ra, ixin jaꞌan ná xruꞌin jianꞌa binthaꞌa ra; ko jaꞌa ra jian binthe ra ngajin ná ko kuanchrjanda ra bachrje ra are jaꞌa ra binao ra. Ko jai Ndo Dio jinthanchaon Ndo.
GEN.26.30	Kuthimejan Isaac binchechjieꞌen na̱ naa kiai ko binthene na̱ ko biꞌi na̱. 
GEN.26.31	Ko nduexin nduuyo are bingathjen na̱ ko kjuathexin na̱ inchin ndachro Abimelec. Ko Isaac bikanxin na̱ ngatja nthiꞌá ko jeꞌe na̱ chee na̱ sakjui na̱.
GEN.26.32	Ko xrajeꞌo nchaꞌon yaa binthekii ni nchexree Isaac, ni nge thue ixin kjuee na̱ jinda ko ndachro na̱ ixin bithja na̱ jinda. 
GEN.26.33	Ko Isaac binchegiꞌin thue dachrjedoꞌo jinda mee Seba, ko jiꞌi ruchro “thi kjuathexin ná”, ko mexinxin ngain nchaꞌon jai, rajna mee xra diꞌin Beerseba.
GEN.26.34	Are Esaú bechunda yoo kan nano bekaꞌo Judit, mee kjui xeꞌen Beeri, naa xii nunthe heteo. Kai bekaꞌo Basemat xeꞌen Elón kai naa xii heteo. 
GEN.26.35	Ko yui nchrii teꞌi jianꞌa bincheꞌe ko jiꞌi bancheñao Isaac ko Rebeca.
GEN.27.1	Naa nchaꞌon are Isaac ndakujoon ko ndakukajin, bayee Esaú, xan saꞌo, ko ndache xan:
GEN.27.1	—Esaú.
GEN.27.1	Ko jeꞌe batheꞌe:
GEN.27.1	—Nthiꞌi riꞌi.
GEN.27.2	Ko Isaac ndachro ngain xan:
GEN.27.2	—Jaꞌan ujuchjan na ko ngain kexeꞌo nchaꞌon teꞌi ndaseꞌen na. 
GEN.27.3	Mexinxin rinaꞌo ixin jaꞌa tama ntha chijnuꞌa ko thi tamanxin chijno ko thji ngataon jngi ko duꞌen naa kuxiigo sine. 
GEN.27.4	Kuthimejan nchechjiana naa ndaxra anto jni, inchin jaꞌan nchexruxina ko sikoo ixin sine. Ko jañaa sinthanchaon; kuthimejan nchao seꞌen na.
GEN.27.5	Ko Rebeca kuiꞌin thi ndachro Isaac ngain Esaú. Ko are Esaú sakjui ngataon jngi ixin bikjee kuxiigo ruguen, 
GEN.27.6	Rebeca kjui ko ndache Jacob:
GEN.27.6	—Jaꞌan kuian are ndudaa ndachro ndo ngain Esaú: 
GEN.27.7	“Duꞌen naa kuxiigo ko nchechjian ba ndaxra sine, ko sinthanchaon ngathexin kon Ndo Dio. Kuthimejan nchao seꞌen na.” 
GEN.27.8	Mexinxin thiꞌin ko ncheꞌe kain thi rundathjo. 
GEN.27.9	Thji thi jii kuleko ko sikuꞌna yoo kuchibatuchjan chrjuin te. Ko jaꞌan sinthachjiaan ndudaa naa ndaxra anto jni, jañaa inchin nchexruxiꞌin ndo. 
GEN.27.10	Ko jaꞌa tsjiuꞌe ndo ixin sine ndo, ko jañaa sinthanchaon ndo jaꞌa; kuthimejan nchao seꞌen ndo.
GEN.27.11	Aro Jacob ndachro ngain janee:
GEN.27.11	—Xan chian anto paxra nthauꞌe xan, ko jaꞌan naꞌi. 
GEN.27.12	Ja̱ ndudana rukathe na ndo, tsunuꞌe ndo kensen na jaꞌan ko tsunuꞌe ndo ixin rinthayaa ndo, ko isinchenchaonꞌa na ndo ko sinchekininxin na ndo thi jianꞌa.
GEN.27.13	Aro janee ndachro jan:
GEN.27.13	—¡Jaꞌa xan Jacona, thi jianꞌa sinthakininxin ndo, jaꞌan setsingataꞌa na! Jaꞌa jeꞌo ncheꞌe thi jaꞌan rindathjo. ¡Thji ko sikuꞌna kuchibatuchjan!
GEN.27.14	Ko Jacob kjui birrue ba, ko juiauꞌe ba ngain janee ko binchechjian jan naa ndaxra anto jni inchin nchexruxiꞌin Isaac. 
GEN.27.15	Kuthimejan kuaa Rebeca lunthue Esaú, xan saꞌo, thi luntho icha chrjuin bechunda ko kuentuxiꞌin Jacob. 
GEN.27.16	Kuthimejan kunixin ruee kuchibatuchjan jeꞌe jan bakeꞌe jan ngain raa ko nu thusin Jacob thi xruꞌin xra bechunda. 
GEN.27.17	Ko chjee Jacob latue ndaxra anto jni ko niuthja najuexinkua chjan.
GEN.27.18	Jacob bixiꞌin thi beꞌe ndudee ko ndache ndo:
GEN.27.18	—¡Pa!
GEN.27.18	Ko Isaac batheꞌe:
GEN.27.18	—Nthiꞌi riꞌi, ko ¿kexeꞌe xanꞌna jaꞌa?
GEN.27.19	Ko Jacob ndachro ngain ndudee:
GEN.27.19	—Jaꞌan xan saꞌo na, xan Esaú; ko ubinthaꞌa thi suixin ndachjejin na. Anchee degingathjen ko denthe thi ku gueꞌen, ko dinchenchaon na.
GEN.27.20	Ko Isaac ndachro ngain xeꞌen:
GEN.27.20	—¿Kexreen binchixin ba tuin?
GEN.27.20	Ko Jacob ndachro:
GEN.27.20	—Nchaa, Ndo Dio, bincheꞌe ixin jaꞌan bithja ba tuin.
GEN.27.21	Aro Isaac ndachro ngain Jacob:
GEN.27.21	—Tunchieꞌen ko rukathe ko jañaa tsununa a nduaxin jaꞌa xanꞌna xan Esaú.
GEN.27.22	Ko Jacob kunchieꞌen ngain ndudee ixin jeꞌe ndo kathe ndo, ko ndachro ndo: «Thaa thiꞌin ni inchin thee Jacob, aro raa inchin raa Esaú.» 
GEN.27.23	Ko Isaac batsuanꞌa Jacob ixin raa anto yaa xra inchin raa Esaú. Ko are urrunchenchaon, 
GEN.27.24	ndachro:
GEN.27.24	—¿Andua jaꞌa xanꞌna Esaú?
GEN.27.24	—Jaan, jaꞌan Esaú na —ndachro Jacob.
GEN.27.25	Kuthejan ndachro Isaac:
GEN.27.25	—Xrakui ko thekiaꞌna ixin sine thi jaꞌa guꞌen. Kuthejan jaꞌan sinthanchaon.
GEN.27.25	Ko Jacob binchechieꞌen thi rune ndudee; kai juiauꞌe vino ko jañaa juine ndo ko biꞌi ndo. 
GEN.27.26	Kuthimejan ndachro:
GEN.27.26	—Tunchieꞌen ngajin ko tjua na.
GEN.27.27	Ko are Jacob kunchieꞌen ixin kjuua ndo, Isaac kuxreꞌe lunthue. Ko binchenchaon ko ndachro:
GEN.27.27	«Jaan, jaꞌin xrajni xanꞌna,
GEN.27.27	inchin xrajni ngataon jngi
GEN.27.27	thi binchenchaon Ndo Dio.
GEN.27.28	Ndo Dio ruchjaa chrin thixin ngajni,
GEN.27.28	ko kain thi jian dajon nunthe,
GEN.27.28	ruchjaa tsjé nua kachji ko vino.
GEN.27.29	Tsjé chujni rukjan ni nchexraa,
GEN.27.29	ko chujnii tsjé nunthe sinthasayaꞌa.
GEN.27.29	Jaꞌa tsetuꞌen kain xan choo,
GEN.27.29	ko kain xeꞌen janaa sethuxin xan ngajin.
GEN.27.29	Chujni sinthakininxin thi jianꞌa, tsjiꞌi na̱ jianꞌa,
GEN.27.29	ko tsunchaon thi sinthanchaon.»
GEN.27.30	Ko are Isaac juexin binchenchaon Jacob, ko are nthiꞌi bachrjexin nchia ndasiꞌin ndudee, Esaú kjanxin thi biguen kuxiigo. 
GEN.27.31	Kai binchechjian ndaxra anto jni, ko bikauꞌe ndudee ko ndachro:
GEN.27.31	—Degingathjen ko denthe thi guꞌen, ko denchenchaon na.
GEN.27.32	Kuthejan Isaac banchiangi:
GEN.27.32	—¿Kensen jaꞌa?
GEN.27.32	Ko Esaú batheꞌe:
GEN.27.32	—Jaꞌan Esaú na, xaꞌan xan saꞌo.
GEN.27.33	Ko Isaac atho xrangama ixin kua juachjaon ko ndachro:
GEN.27.33	—¿Mee kensen kjui biguen kuxiigo ko chjana thi juine renue? Ixin jaꞌan ujuexin juine. Ko jaꞌan ubinthanchaon thi juii ko sayee thi jian.
GEN.27.34	Ko are Esaú kuiꞌin kain thi ndachro ndudee, jeꞌe suji tsjanga ixin thi kuꞌen ko ndachro:
GEN.27.34	—¡Nchenchaon na jaꞌan kai!
GEN.27.35	Ko Isaac ndachro:
GEN.27.35	—Ujuii xan choo ko bincheyana xan, ko jeꞌe xan bayee xan thi jaꞌa rugayeꞌe.
GEN.27.36	Ko Esaú ndachro:
GEN.27.36	—Mexinxin binchegiꞌin ra xan, Jacob. ¡Jiꞌi uyuxin nthiꞌá ncheyana xan! Saꞌo bantsjena xan thi juachaxin dayee xan saꞌo, ko jai bantsjena xan thi rukunchaunxin na. Ko ¿axruꞌin bekenchjiꞌan suixin ixin sayaa jaꞌan?
GEN.27.37	Ko Isaac batheꞌe ko ndachro:
GEN.27.37	—Jaꞌan undachrjan ixin Jacob tsetuꞌan ngajin, ko ngain kain ni sachrjeninxin jaꞌa rukjan na̱ ni nchexree, kai sechunda xan tsjé nua kachji ko vino. ¿Ko keꞌe rinao sinthaꞌa ixin jaꞌa?
GEN.27.38	Ko Esaú kjan ndachro:
GEN.27.38	—¿A jeꞌo nakua nthiꞌá nchao sinchenchaon naa chujni? ¡Nthatsaꞌan ñao nchenchaon na kai!
GEN.27.38	Ko seen kuyao ko tsjanga.
GEN.27.39	Kuthimejan Isaac nichja ko ndachro:
GEN.27.39	«Jaꞌa sariꞌi kjínxin thi nunthe anto duan,
GEN.27.39	ko kjínxin thi tjao danianxin ngajni.
GEN.27.40	Ko chia taade sayakuenxin thi richon,
GEN.27.40	ko rukjan ni nchexree xan choo;
GEN.27.40	Ko siji nchaꞌon jaꞌa rundachro, ixin isincheꞌa xree xan choo,
GEN.27.40	Ko jaꞌa isithikaonꞌa thi tsetuꞌan xan.»
GEN.27.41	Ko Esaú kuexiꞌin ningakuꞌen Jacob ixin kexreen binchenchaon ndudee, ko ngathe anseen bandachro: «Uchiaon sinkee nchaꞌon seꞌe juachjaon ixin ndaseꞌen ndudana, kuthimejan suꞌen xan chian xan Jacob.»
GEN.27.42	Ko are Rebeca kunuꞌe thi rinao sincheꞌe Esaú, ruaꞌan juajna ixin juii Jacob ko ndachro:
GEN.27.42	—Thiꞌin thi rundathjo; Esaú rinao suen ko jañaa sabanga ñao. 
GEN.27.43	Mexinxin, jaꞌa sathinga ngain nunthe Harán, nthiꞌa ngain nchianduꞌa xan chian Labán, 
GEN.27.44	ko nthiꞌa dithuꞌa ngain xan, sabangaja ñao xan choo. 
GEN.27.45	Ko are tasabanga ñao xan ko rutjañeꞌe xan thi bincheꞌe ngain xan, kuthimejan jaꞌan rurruꞌan sirruaꞌa na̱ ixin rukjan. Ixin jaꞌan rinaoꞌa sinthatjaan kayui xanꞌna ngain nakua nchaꞌon.
GEN.27.46	Kuthimejan Rebeca kjui ngain Isaac ko ndachro:
GEN.27.46	—Uanto ncheñao na nchri hitita teꞌi, nchri binthekaꞌo Esaú. Ko ja̱ Jacob sekaꞌo naa xeꞌen ni heteo, inchin nchrii teꞌi, icha jian ndaseꞌen na, ¿unda sarichon?
GEN.28.1	Isaac kuetuꞌan juii Jacob, ko are juexin binchenchaon ixin sarrukji, jeꞌe kuetuꞌen: «Xruꞌin nchrii cananea thinchieꞌe ixin sarikoꞌo. 
GEN.28.2	Icha jian sathji ngain nunthe Padan-aram, nchianduꞌe ndudachriꞌa Betuel, ko darikoꞌo naa xeꞌen chrinia Labán. 
GEN.28.3	Ko Ndo Dio, Ndo chunda kainxin juachaxin, sinthanchaon ko sincheꞌe Ndo ixin sarichunda tsjé xaꞌan ko jaꞌa rukjan ndudaꞌa ngain naa nunthe anto jié. 
GEN.28.4	Ndo Dio sinthanchaon jaꞌa ko ni sachrjeninxin inchin binchenchaon Abraham, ko sayeꞌe thi nunthe jaꞌa riꞌi jai, ixin Ndo Dio ubajon Ndo ngain Abraham.»
GEN.28.5	Ko jañaa Isaac ruaꞌan Jacob ngain nunthe Padan-aram ixin kjui bithuꞌe ngain Labán, xan choo Rebeca, janee Jacob ko Esaú.
GEN.28.6	Esaú kunuꞌe are ndudee binchenchaon Jacob ko ixin sarruaꞌan ngain nunthe Padan-aram, ixin rukjee naa nchrii ixin rugekaꞌo ko kai ixin ndachro Isaac: «Darikoꞌa nchrii te ngain nunthe Canaán.» 
GEN.28.7	Ko Jacob bithikaon ndudee ko janee, ko sakjui ngain nunthe Padan-aram. 
GEN.28.8	Ko jañaa Esaú kunuꞌe ixin ndudee banchexruxinꞌa kexreen bancheꞌe nchri cananea, 
GEN.28.9	mexinxin sakjui ngain Ismael, xeꞌen Abraham, ko bekaꞌo Mahalat, xan choo Nebaiot, xeꞌen Ismael, ko mee bincheꞌe Esaú maski ubekaꞌo ikainxion nchri cananea.
GEN.28.10	Jacob bachrjexin Beerseba ko sakjui ngain nunthe Harán. 
GEN.28.11	Ko are sajithji tatse thi̱e ngatja nthiꞌá, ko jeꞌe kuaa naa xro beꞌe nthiꞌa ko bekjon xro ko tabejua. 
GEN.28.12	Ko thi̱e mee kuxinxin ko bikon naa nthaa taninxin ni nui, thixinxin ngataꞌa nunthe ko diji ngajni ko bikon angeel Ndo Dio tetajiꞌin ko texinkajinxin ngain ntha mee. 
GEN.28.13	Ko thi thjexinxin ntha tajii Ndo Dio, ko ndachro Ndo: «Jaꞌan Nchaa, Diue ndudachriꞌa Abraham, ko Diue ndudaa Isaac. Ko thi nunthe tarrichritaꞌa, jikininxin nunthe jaꞌa ko ni sachrjeninxin. 
GEN.28.14	Ko ni sachrjeninxin jaꞌa tsutsjéxin na̱ inchin jinche jii ngain nunthe, ko ruchjekee na̱ nguii nunthe jiꞌi, nguii nu thi dachrjexin nchaꞌon, nu thi diataunxin nchaꞌon, nu kuꞌe ko nu nunthe, ko kain chujni nguii nunthe tsunchaon na̱ ixin jaꞌa ko thi ni sachrjeninxin. 
GEN.28.15	Ko jaꞌan sariꞌi ngajin ko sayakuꞌan nguii thi jaꞌa sakji, ko jaꞌan sinthaꞌa ixin jaꞌa rukjan siꞌi ngain nunthe jiꞌi inaa, ko jaꞌan sariꞌi ngajin ko sinthaꞌa kain thi jaꞌan rindathjo.»
GEN.28.16	Ko Jacob are xingameꞌe ndachro: «Nduaxin nthiꞌi jii Ndo Dio, ko jaꞌan benunaꞌa.» 
GEN.28.17	Aro kai anto xraon ko ndachro: «¡Anto jié juasaaya jikininxin nunthe jiꞌi, ko ndua nthiꞌi nchianduꞌa Ndo Dio, ko nthiꞌi thi jixrangexin ngajni!»
GEN.28.18	Ko nduexin anto nduuyo xingameꞌe Jacob, tse xro kuenkjon jaa ko kuengathjen xro ko kuinthjithe aceitee tho olivo ngataꞌa xro ixin xro yaa ruxraxaunxin Ndo Dio. 
GEN.28.19	Ko binchegiꞌin nunthe mee Bet-el, maski are saꞌo nunthe mee biꞌin Luz.
GEN.28.20	Kuthimejan Jacob ndachro: «Ja̱ Suixin sarinda na ngain nthiana, ruchjana thi sine ko ruchjana luntho saringaꞌa, 
GEN.28.21	ko ja̱ Suixin sincheꞌe ixin rukjan na ngain nchianduꞌa ndudana ko xruꞌin tsuna, Suixin rukjan Nchana. 
GEN.28.22	Ko thi bakee xro ixin ruxraxaunxin Suixin, rukjan nchiandui, ko kain thi ruchjana, jaꞌan santsjenda thi thexin ngain thi ruchjana ixin ruchjaꞌa Suixin.»
GEN.29.1	Ko Jacob bingaxin ñao sakjui, ko biji ngain nunthe dithuꞌe nu thi chrinxin nchaꞌon ngain nunthe Canaán.
GEN.29.2	Ko ngataon jngi bikon naa thue dachrjedoꞌo jinda, ko nthiꞌa tenchejugaꞌa nii tajuchjan kuleko ixin ngain thue mee bagiꞌi ba jinda. Ko bejanthe kunixin naa xro jié. 
GEN.29.3	Ko banthegiꞌi ba jinda jeꞌo are baxrathe kain ba ixin baginthjiantaꞌa na̱ xro. Ko are bakjexin bagiꞌi ba nda, kjan bakejanthe na̱. 
GEN.29.4	Jacob kunchieꞌen ngain ni bakingaria ba ko banchiangi:
GEN.29.4	—¿Thinoo rajnaa ra jaꞌa ra?
GEN.29.4	—Jaꞌan ná juixin ná Harán —binthegatheꞌe na̱.
GEN.29.5	Ko Jacob ndachro:
GEN.29.5	—¿Achunxin ra Labán, xeꞌen Nacor?
GEN.29.5	Jeꞌe na̱ ndachro na̱:
GEN.29.5	—Jaan, chunxin ná.
GEN.29.6	Ko Jacob banchiangi:
GEN.29.6	—¿A niꞌa Labán?
GEN.29.6	Ko ni thingaria kuleko batheꞌe na̱:
GEN.29.6	—Labán jian jii. Tsjeꞌe, nthimee juii Raquel kunixin kue, yaa xeꞌen Labán.
GEN.29.7	Kuthimejan Jacob ndachro:
GEN.29.7	—Atho xra see ditjaan ixin siataon nchaꞌon, ko xra dakao ixin siaxiꞌin kuleko. ¿Ajeꞌa icha nchao chjeꞌe ra ba jinda jaxon ko xra nchao sinea ba nchin?
GEN.29.8	Aro jeꞌe na̱ batheꞌe na̱:
GEN.29.8	—Chroꞌa sinthaꞌa ná yaa, rugunda ruchuan ná tsii kain kuleko, kuthejan dinthjiantaꞌa ná xro ko diꞌi jinda kain kuna ná.
GEN.29.9	Ko Jacob xra tetjao na̱ are ubiji Raquel, thi bakingaria kain kulekue ndudee. 
GEN.29.10	Ko are bikon Jacob ixin Raquel juiaꞌo kulekue Labán, chrinii jeꞌe, tuin kjui biginthjian xro jijanthe thue dachrjedoꞌo jinda ko chjee jinda kuleko. 
GEN.29.11	Kuthejan Jacob kuetuxin Raquel ixin chjee juajna ko suji tsjanga. 
GEN.29.12	Ko Jacob ndache Raquel ixin xra choo xan, ixin ndudee Raquel ko janee Jacob choo na̱. Ko tuin Raquel kjui binchenuꞌe ndudee.
GEN.29.13	Are Labán kuiꞌin ixin Jacob, xeꞌen nchri choo, tuin bachrje ixin bichuꞌen xan ko kjuua xan ko kuetuxin xan ixin chjee xan juajna ko bikao xan ngain nchianduꞌa. Ko Jacob kuekiin kain thi kuꞌen. 
GEN.29.14	Ko Labán ndachro: «Ndua jaꞌa chujnina ko xrajeꞌo jni chunda, xraa jaꞌan.»
GEN.29.14	Ko chiaon naa kunithjao beꞌe Jacob nthiꞌa. 
GEN.29.15	Kuthimejan ndachro Labán ngain Jacob:
GEN.29.15	—Jaꞌa sincheꞌa xra jañaunka ngajin; rugunda ruxengaꞌa ꞌna. Ko ndachjejin na kieꞌen rinao sacha.
GEN.29.16	Labán bechunda yoo xeꞌen xan nchrii: xan Lea ko Raquel, xan icha nchiin. 
GEN.29.17	Ko Lea bechunda makon xraa sujiꞌa, ko Raquel chrjuin siin ko chrjuin betsjeꞌe. 
GEN.29.18	Ko Jacob icha banchexruxiꞌin Raquel ko ndache chrinii:
GEN.29.18	—Jaꞌan rinaꞌo sarikiꞌan xan Raquel, xan icha nchiin. Ja̱ rinao, sinthaꞌa xra yaato nano ixin jeꞌe xan.
GEN.29.19	Ko batheꞌe Labán:
GEN.29.19	—Icha jian jaꞌa sarikoꞌo xan ko jeꞌa kaxeukua inaa xii. Mexinxin dithuꞌa ngajin ko ncheꞌe xra.
GEN.29.20	Ko jañaa bincheꞌe xra Jacob yaato nano ixin Raquel. Aro ixin Jacob anto bathjueꞌe Raquel, kunueꞌa batho nano. 
GEN.29.21	Ko are juexin batho thi yaato nano, Jacob ndache Labán:
GEN.29.21	—Chjana xan Raquel ixin sarikiꞌan ixin uxethja thi kjuan ná.
GEN.29.22	Kuthimejan Labán binchenuꞌe kain ni chiaon binthe, ko binchechjian naa kiee ni tutheꞌe. 
GEN.29.23	Ko are undakunthi̱e Labán bajon xan Lea ngain Jacob, ko Jacob bejuakaꞌo Lea thi̱e mee. 
GEN.29.24	Labán kai bajon naa nchri nchexree diꞌin Zilpa, ngain xan Lea ixin kjan nchri nchexree xan. 
GEN.29.25	Ko nduexin are ubingasaan, Jacob kunuꞌe ixin bejuakaꞌo Lea, ko ndachro ngain Labán:
GEN.29.25	—¿Unda binchena jiꞌi? ¿Ajeꞌa kjuan ná ixin jaꞌan binthaꞌa xra ixin xan Raquel? Mexinxin, ¿unda bincheyana?
GEN.29.26	Ko Labán ndachro:
GEN.29.26	—Nthiꞌi kukuana ná ixin saꞌo xrajon xan icha jié, kuthimejan xan icha nchiin. 
GEN.29.27	Saꞌo nchexethja yaato nchaꞌon ngain xan Lea, ko ja̱ sincheꞌe xra iyaato nano, nthiꞌi jni nchaꞌon, nchao sarikoꞌo xan Raquel.
GEN.29.28	Ko Jacob bithikaon thi kjuathexin, ko are ubatho thi jni nchaꞌon kutheꞌe ngain Lea. Labán bajon xan Raquel ngain Jacob ixin bekaꞌo. 
GEN.29.29	Labán kai bajon naa nchri nchexree, biꞌin Bilha, ngain Raquel ixin kjan nchri nchexree. 
GEN.29.30	Ko Jacob bejuakaꞌo Raquel ko icha thjueꞌe ke Lea. Ko Jacob xra bincheꞌe xra iyaato nano ngain Labán.
GEN.29.31	Ko Ndo Dio bikon ixin Jacob bajinaoꞌa Lea, jeꞌe Ndo bincheꞌe Ndo ixin Lea nchao rugechunda chjan, aro Raquel naꞌi. 
GEN.29.32	Ko Lea tabeyaa chjan ko binchekunkjiꞌi xan biꞌin Rubén, ixin ndachro: «Nchana bikon na ixin tarrichiꞌin, ko jai nuna ixin xixiꞌna icha ruthjuena.»
GEN.29.33	Ko tsjeꞌa nano batho ko Lea bechunda inaa xan, ko binchegiꞌin xan Simeón ko ndachro inaa: «Ndo Dio kuiꞌin Ndo ixin baginaoꞌa na na̱ ko chjana inaa chjan.»
GEN.29.34	Ko bechunda inaa xan, ko jiꞌi xan ninxin ko binchegiꞌin xan Leví, ko ndachro inaa: «Anchee xixiꞌna seꞌe xa icha ngajin ixin uchjaꞌa nii chjan.»
GEN.29.35	Ko Lea bechunda inaa chjan ko are binchekunkjiꞌi xan, binchegiꞌin xan Judá, ko ndachro: «Jai nchue sinthasayaa Nchana.» Kuthimejan ikjanꞌa bechunda icha chjan.
GEN.30.1	Ko are Raquel kunuꞌe ixin jeꞌe chroꞌa rugechunda chjan, jeꞌe anto kunchjueꞌe ngain Lea. Mexinxin ndachro ngain Jacob:
GEN.30.1	—Nchechjiana chjan; ¡ja̱ naꞌi, ndaseꞌen na!
GEN.30.2	Aro Jacob guñao ko ndachro ngain Raquel:
GEN.30.2	—¿Atuenao ixin jaꞌan Dio na? Jeꞌe Ndo thi tanchrjandaꞌa Ndo darichunda chjan.
GEN.30.3	Ko Raquel ndachro inaa:
GEN.30.3	—Jaꞌan ruchjaꞌa nchri nchexrana, Bilha, ko darichrikoꞌo nchra ko sinchekunkjiꞌi nchra chjan, ko mee inchin jaꞌan runthakunkjia xan. Ko jañaa sarichunda xanꞌna.
GEN.30.4	Ko Raquel bajon nchri nchexree ngain Jacob, ko bejuakaꞌo nchra. 
GEN.30.5	Ko beyaa nchra chjan ko binchekunkjiꞌi nchra xan. 
GEN.30.6	Kuthimejan Raquel ndachro: «Chjan jiꞌi siꞌin xan Dan, ixin Ndo Dio kuiꞌin Ndo thana ko bincheꞌe Ndo jie̱, ko chjana Ndo naa chjan.»
GEN.30.7	Kuthimejan Bilha binchekunkjiꞌi xan yuxin ngain Jacob. 
GEN.30.8	Ko ndachro Raquel: «Chjan jiꞌi siꞌin xan Neftalí, ixin anto kuetukiꞌan xan chian, ko kjuaa xan cha.»
GEN.30.9	Ko are Lea kunuꞌe ixin ichruꞌa rugeyaa chjan, mexinxin bajon nchri nchexree diꞌin Zilpa, ko bajon nchra ngain Jacob ixin bejuakaꞌo nchra. 
GEN.30.10	Ko Zilpa binchekunkjiꞌi xeꞌen Jacob. 
GEN.30.11	Ko ndachro Lea: «Chjan jiꞌi siꞌin xan Gad, ¡ixin jian kjuina ko chaꞌna!»
GEN.30.12	Kuthimejan Zilpa binchekunkjiꞌi xan yuxin ngain Jacob. 
GEN.30.13	Ko ndachro Lea: «Chjan jiꞌi siꞌin xan Aser, ixin anto chaꞌna, ko jai kain ni nchrii rundachro na̱ ixin anto chaꞌna.»
GEN.30.14	Ko naa nchaꞌon are batse na̱ nua kachji, Rubén kjui ngataon jngi ko bithja nchin thuchjuinchjan diꞌin mandrágora, ko bikao tho ngain janee. Ko are Raquel bikon tho, ndachro ngain Lea:
GEN.30.14	—Nthatsaꞌan ñao, chjana nchin tho mandrágora juiaꞌo xaꞌan.
GEN.30.15	Ko Lea ndachro:
GEN.30.15	—¿Atusuaꞌa? ¡Ubantsjeꞌna xixiꞌna, ko xra rinao santsjeꞌna thi thuchjuin juiaꞌo xanꞌna!
GEN.30.15	Ko ndachro Raquel:
GEN.30.15	—Ja̱ ruchjana tho mandrágora, sarichrikoꞌo Jacob thi̱e jiꞌi.
GEN.30.16	Ko are utsukjin Jacob kjanxin ngataon jngi, ko Lea bachrje ixin bigetan ko ndache:
GEN.30.16	—Jai darichrin ngajin na, ixin jaꞌan ukueꞌna jaꞌa thi̱e jiꞌi kunixin nchin tho mandrágora juiauꞌna xanꞌna.
GEN.30.16	Ko thi̱e mee Jacob bejuakaꞌo Lea. 
GEN.30.17	Ko Ndo Dio kuiꞌin Ndo thi banchia Lea, ko binchekunkjiꞌi inaa xeꞌen Jacob, ko mee xan naunxin bechundakaꞌo Lea. 
GEN.30.18	Ko ndachro Lea: «Chjan jiꞌi siꞌin xan Isacar, ixin jiꞌi kjuengananxin ꞌna Ndo Dio, ixin bajon nchri nchexrana ngain xixiꞌna.»
GEN.30.19	Kuthimejan Lea binchekunkjiꞌi xan inkjaunxin ngain Jacob. 
GEN.30.20	Ko ndachro Lea: «Chjan jiꞌi siꞌin xan Zabulón, ixin Ndo Dio binchethunna xan, anchee xixiꞌna sechundana juasaaya ixin chjaꞌa inkjaon xan xii.»
GEN.30.21	Batho kainxion nano, kuthimejan Lea binchekunkjiꞌi naa xan nchrii ko binchegiꞌin xan Dina. 
GEN.30.22	Ko Ndo Dio kuiakunuꞌe Raquel ko kuiꞌin Ndo thi banchia, ko chjee Ndo juachaxin beyaa chjan. 
GEN.30.23	Ko Raquel binchekunkjiꞌi xan, ko ndachro: «Ndo Dio bantsjena juasuaxin ixin chroꞌa bagarichunda chjan.» 
GEN.30.24	Ko Raquel binchegiꞌin xan José, ixin ndachro: «Nthatsaan ñao Ndo Dio ruchjana inaa chjan.»
GEN.30.25	Kuthimejan, are Raquel binchekunkjiꞌi José, Jacob ndachro ngain Labán:
GEN.30.25	—Nthatsaꞌan ñao tanchrjanda na rukjan na ngain nuntheꞌna 
GEN.30.26	Chjana kain xanꞌna ko kain chriꞌna ixin jaꞌan ubinthaꞌa xra ixin jeꞌe nchra; tanchrjanda na satsji. Suixin nuꞌa ixin see binthaꞌa xra ngajin.
GEN.30.27	Ko Labán ndachro:
GEN.30.27	—Nthatsaꞌan ñao, sathjiꞌa, jaꞌan rinaꞌo dithuꞌa ngajin, ixin Ndo Dio binchegikon na Ndo ixin kain thi richunda, chjana Ndo ixin jaꞌa. 
GEN.30.28	Jaꞌa ndachjejin na kieꞌen rinao sacha ko jaꞌan tsjengaꞌa ꞌna.
GEN.30.29	Kuthejan Jacob ndachro:
GEN.30.29	—Jaꞌa nuꞌa jian ixin usee binthaꞌa xra ngajin, ko jian bagayakuan kain kulekua. 
GEN.30.30	Ko are jaꞌan xra juiꞌa, tsjeꞌa kulekuchjaꞌan barichunda, ko jai tsjé kua chunda ixin Ndo Dio binthanchaon ixin jaꞌan. Ko mee jaꞌan, ¿kesa sinthaꞌa xrana ixin sarichunda thi ruchjaꞌa ni nchiania?
GEN.30.31	Ko Labán xra ndachro:
GEN.30.31	—¿Kieꞌen rinao tsjengaꞌa ꞌna?
GEN.30.31	Ko Jacob ndachro:
GEN.30.31	—Rugundaꞌa tsjenga na ꞌna; ko ja̱ rinao jaꞌan xra tsingaria kua, ja̱ rundachro, jaan, thi jaꞌan rundathjo. 
GEN.30.32	Tanchrjanda na sathugaa ngayee kulekua, ko santsjenda kain kuleko ko kuthentso chunda tsjé naꞌo ko kuleko thie, ko mee thi sacha jaꞌan. 
GEN.30.33	Ko are jaꞌa siꞌi sitsjeꞌe kuxiigo kjuengananxin ꞌna, sikon ixin jaꞌan xruꞌin kuemaꞌa, ixin ja̱ sikon chrujan ku dingaxinꞌa o thieꞌa, jamee nchao rundachro ixin jaꞌan kuemaꞌa.
GEN.30.34	Ko Labán ndachro:
GEN.30.34	—Jaan, nchao jii thi rindachro.
GEN.30.35	Ko nchaꞌon mee Labán bantsjenda kain kuthentso jithedunga tsjé naꞌo, ku chunda nchin nao rua ko ku thie. Kuthimejan bajon ba ngain xeꞌen ixin sakuꞌen ba. 
GEN.30.36	Ko kjín sakjui xan ixin bachrjendeꞌe xan Jacob ko kjín kjui na̱ inchin kjínxin thji ni nii nchaꞌon kunixin ruthee na̱.
GEN.30.36	Ko Jacob xra kuingaria kue Labán. 
GEN.30.37	Kuthimejan Jacob kuaade chaan nthaa diꞌin álamo, ntha almendro ko nthaa diꞌin castaño ko bantsjeꞌe ruee ntha ixin kununxin thi ruachjan ntha. 
GEN.30.38	Ko bakeꞌe ntha bantsjeꞌe ruee, ngandangii kain thi bagixin kuleko jinda, ixin nthiꞌa bagayexin choo ba. 
GEN.30.39	Ko are bagayee choo ba chrika nthaa bancheñeꞌe Jacob, bantheguan ku jithedunga naꞌo, ku thie ko ku yaa tsjé naꞌo. 
GEN.30.40	Ko Jacob bagantsjenda kain ku teꞌi ixin rugeꞌa ba ngakjan kue Labán. Ko Jacob bakenthekjan ba ngain kue Labán, jeꞌo ngain thi kunithjao baganchia ba kudaꞌa. Ko jañaa banchetsjé kue Jacob. 
GEN.30.41	Kai are ku icha nthanthao baganchia ba kudaꞌa, Jacob bagakeꞌe nthaa bancheñeꞌe ngain thi bagixin ba jinda, ko bagikon ba nthaa are bagayee choo ba. 
GEN.30.42	Ko are bakii ku icha lantha, bagakeꞌa nthaa bancheñeꞌe. Mexinxin ku icha lantha bagithuꞌe Labán ko ku icha nthao bagithuꞌe Jacob. 
GEN.30.43	Ko jañaa bincheꞌe, mexinxin bechunda tsjé kuleko ko kuthentsa, bechunda tsjé ni ncheꞌe xra, ko tsjé kucamello ko kulucho.
GEN.31.1	Jacob kunuꞌe thi bakekin kain xeꞌen Labán ixin jeꞌe, ixin bandachro xan: «Jacob kuemeꞌe kain thi bechunda ndudaa ná, mexinxin tsjé chunda.» 
GEN.31.2	Kai Jacob bakunuꞌe ixin Labán ibancheꞌa jian ngain inchin are saꞌo. 
GEN.31.3	Ko Ndo Dio ndache Jacob: «Sathji nuntheꞌe ni ndui ko ngain ni chujnia ko jaꞌan sariꞌi ngajin.»
GEN.31.4	Ko ruaꞌan juajna Jacob ngain Raquel ko Lea ixin ruginthekii ngataon jngi thi jithingaria kuleko, 
GEN.31.5	ko ndache kayui nchra:
GEN.31.5	—Jaꞌan dikon ndudaa ra ichrjuinꞌa ncheꞌe ndo ngajin na xraa are saꞌo. Aro Ndo Diue ndudana kain nchaꞌon jii Ndo ngajin na. 
GEN.31.6	Ko jaꞌa ra nuꞌa ra jian ixin anto dingaxin ñaꞌo nthaꞌa xree ndo. 
GEN.31.7	Ko jeꞌe ndo nguxon ncheyana ndo, ko dasingixina ndo thi dacha. Aro Ndo Dio tajandaꞌa Ndo ixin Labán sincheꞌe thi jianꞌa ngajin. 
GEN.31.8	Are bandachro ndo: “Jaꞌa sacha kain ku techunda tsjé naꞌo”, kain kunaꞌa banchian ba xan techunda tsjé naꞌo. Ko are bandachro ndo: “Jaꞌa sacha kain ku tethedunga naꞌo”, kain kunaꞌa banchian ba juxon xan tethedunga naꞌo. 
GEN.31.9	Jiꞌi bincheꞌe Ndo Dio ko bagantsjeꞌe ndudaa ra kuxiigo ko ndabakjan kuxiguna.
GEN.31.10	«Naa nchaꞌon are tedinga kunaꞌa, jaꞌan kuxinanxin ko bikon ngathe kuthachrin ixin kudaꞌa teta kunaꞌa, juxon ku techunda tsjé naꞌo. 
GEN.31.11	Ko ngain kuthachrin jiꞌi ndachjejin na angeel Ndo Dio: “Jacob”. Ko jaꞌan bathaa: “Nthiꞌi riꞌi”. 
GEN.31.12	Kuthimejan ángel ndachjejin na: “Tsjeꞌe jian, ko sikon ixin kain kudaꞌa teta kunaꞌa juxon ku tethedunga naꞌo, ku techunda tsjé naꞌo ko ku xraa dichjekanito naꞌo. Jamee jituꞌen ixin jaꞌan bikon kain thi bincheꞌe Labán ngajin. 
GEN.31.13	Jaꞌan Ndo Dio, Ndo kununxin ngajin ngain Bet-el, nthiꞌa thi kuingutaꞌa aceite ngataꞌa xro ko ndachruxin ixin sithikaon na jaꞌan. Jai dingathjen, ko dachrjexin nunthe jiꞌi ko sathji ngain nunthe guanxin.”»
GEN.31.14	Ko batheꞌe Raquel ko Lea, ko ndachro:
GEN.31.14	—Kain thi chunda ndudana ná, jaꞌan ná ixruꞌin ruchjana ná ndo, 
GEN.31.15	ko nchena ná ndo xraa jeꞌa xeꞌen ndo, ko binchekji ná ndo ko binchexiꞌin ndo kain thi kjuengeꞌe ndo ꞌna ixin kuthena ná ngajin. 
GEN.31.16	Kain thi bantsjeꞌe Ndo Dio ngain ndudana ná ko chjaa Ndo jaꞌa, nduaxin jikininxin ná jaꞌan ná ko xanꞌna ná. Mexinxin jai ncheꞌe kain thi rundathjo Ndo Dio.
GEN.31.17	Kuthimejan Jacob binchekani kayui chriꞌi ko xeꞌen ngain kucamello, 
GEN.31.18	ko kuexiꞌin beka kain kuxiigo. Kai sabikao kain thi bechunda, thi bacha nthiꞌa Padan-aram ko sakjui nu nunthe Canaán, ngain nchianduꞌe ndudee. 
GEN.31.19	Ko nchaꞌon bachrje na̱, Labán beꞌa ixin sadikji dikjiꞌin kulekue. Ko Raquel kuema kainxion diue ndudee ko sabikao. 
GEN.31.20	Ko jañaa Jacob bincheyeꞌe Labán thi arameo, ixin binchenueꞌa ixin sarrukji. 
GEN.31.21	Ko sakuingakaꞌo kain thi bechunda ko bathujin na̱ jinda jithinga diꞌin Éufrates, ko sakjui na̱ nu jnee nunthe Galaad.
GEN.31.22	Ko nchaꞌon ninxin kuetuꞌen na̱ Labán ixin Jacob sadikinga. 
GEN.31.23	Kuthimejan Labán kunixin chujnii sarruee na̱ Jacob, ko ngain nchaꞌon yatuxin bitse na̱ na̱, nu jnee nunthe Galaad. 
GEN.31.24	Aro naa thi̱e Ndo Dio kununxin ngathe kuthachrin ngain Labán, thi arameo, ko ndache Ndo: «Tuyautheꞌa Jacob are tsjao.»
GEN.31.25	Ko Labán bithja Jacob nthiꞌa ngain jnee nunthe Galaad thi binchejugaꞌa Jacob kunixin kain chujnii kanxion nchaꞌon. Kai Labán binchejugaꞌa nthiꞌa chiaon kunixin chujni bikao. 
GEN.31.26	Ko ndachro Labán ngain Jacob:
GEN.31.26	—¿Unda bincheyana? Ko sabikoo xanꞌna xraa chujni tse na̱ ngain thi diketo na̱ ko sadikao na̱ thiaxiꞌin na̱. 
GEN.31.27	¿Unda jimao sakuingana ko bincheyana? Ja̱ rundachjejin na, jaꞌan runthachjian naa kiai ko rukunchjian soon kunixin nirua ko arpa ko ruchaa ná. 
GEN.31.28	Kara rukajanda na ruketuxin xanꞌna ko xanthina. ¡Jaꞌa bincheꞌe xraa thi ndakuaꞌa xraxaon! 
GEN.31.29	Jaꞌan nchao runthaꞌa jianꞌa ngajin ra, aro Diue ndudaa nichjana riunkjin ko ndachjejin na: “Tuyautheꞌa Jacob.” 
GEN.31.30	Ko ja̱ anto binao sarrukji nchianduꞌe ndudaa, aro ¿unda kuemana kainxion diuna?
GEN.31.31	Batheꞌe Jacob ngain Labán:
GEN.31.31	—Xraon na ko xraxaꞌon ixin jaꞌa rugantsjena xaꞌan. 
GEN.31.32	Ko ixin dio rindachro, ja̱ chrujan thi chunda diua, ncho deꞌen ngathexin kon chujnia ná. Thjee jian, ko ja̱ chrujan bantsjexin ná nchiandui ko sinchii, sathjiꞌo.
GEN.31.32	Aro Jacob binueꞌa ixin Raquel kuee diue ndudee.
GEN.31.33	Ko Labán saꞌo bikjee ngaxiꞌin nchia ndasiꞌin Jacob, kuthejan bixiꞌin nchia ndasiꞌin Lea ko ngain nchia ndasiꞌin nchri ncheꞌe xra kuthejan ngain nchia ndasiꞌin Raquel. 
GEN.31.34	Ko Raquel dikema dio chringi thi xrajiꞌin kucamello ko jeꞌe tajitaꞌa nthiꞌa. Ko Labán kjuee nguixin ngaxiꞌin nchia aro xruꞌin bithja. 
GEN.31.35	Kuthimejan Raquel ndache ndudee:
GEN.31.35	—Deguñaoꞌa ko nchetjañana ixin chroꞌa dingathjen ngathexin kon ixin jixindangana jnina.
GEN.31.35	Labán kjuee diue aro xruꞌin bithja. 
GEN.31.36	Kuthejan Jacob anto guñao ko ndachro ngain Labán:
GEN.31.36	—¿Keꞌe binthañaunxin? ¿Keꞌe jianꞌa binthaꞌa ixin anto riduñao ko ruena? 
GEN.31.37	Ukjuee ngakjan kain thi richunda, tjaguꞌna keꞌe bantsjexin ná nchiandui. Dakee ngathexin kon chujnia ná ixin sikon na̱ kain na̱ ko rundachro na̱ kensen jianꞌa jincheꞌe. 
GEN.31.38	Kan nano binthaꞌa xra ngajin, ko xruꞌin kulekua ko kuthentsua bankajin xeꞌen ba, ko xruꞌin kulekua juine. 
GEN.31.39	Ko ja̱ chrujan kuxiigo chrintho te ngaꞌa jna baguen kulekua, jaꞌan bakjunkjaꞌan ba, ko ja̱ chrujan ku bakee na̱ ngain nchaꞌon o ngain thi̱e jaꞌan bakjengaꞌa ba ꞌna. 
GEN.31.40	Ngain nchaꞌon bachjan na ixin sua, ko ngain thi̱e bakunkina ixin chrintha ko chroꞌa bagarichrin. 
GEN.31.41	Kan nano jaꞌin bariꞌi ngain nchiandui: the ko noo nano binthaꞌa xra ixin kjuengaxin ꞌna kayui xaꞌan xan nchrii ko inkjaon nano binthaꞌa xra ixin kuingaria kulekua. Ko the nthiꞌa basingixina thi bagacha. 
GEN.31.42	Ja̱ Diue Abraham, thi Dio kai baxraguen ndudana Isaac, ja̱ rugeꞌa Ndo ngajin na, nduaxin rixruaxon rana rugengixin na nchiandui. Aro Ndo Dio bikon Ndo juachauna ko xra binthaꞌa, ¡mexinxin riunkjin kununxin Ndo ngajin ko binthasathaꞌa Ndo!
GEN.31.43	Kuthejan Labán batheꞌe ngain Jacob:
GEN.31.43	—Nchrii temee xanꞌna, xan nchinchinchjan temee xanthina, kuleko temee, kulekuna. Ko kain jiꞌi jaꞌan thetuꞌan. Aro jai, ¿keꞌe sinthaꞌa ngain xanꞌna ko xanthina? 
GEN.31.44	Icha jian tsjauthexin ná jaꞌa ko jaꞌan, ko jiꞌi sinthaxraxaon ná kayui ná.
GEN.31.45	Kuthimejan Jacob kuaa naa xro jié ko kuengathjen xro, 
GEN.31.46	ko ndache chujnii:
GEN.31.46	—¡Thjejo ra xro!
GEN.31.46	Ko kain na̱ kjuejo na̱ xro ko basintja na̱ xro. Ko kain na̱ tabinthe na̱ chrika xro basintja na̱, ko juinekaꞌo choo na̱. 
GEN.31.47	Ko Labán binchegiꞌin nthiꞌa kunixin ngiigua arameo «Jegar Sahaduta» ko Jacob binchegiꞌin kunixin ngiigua hebreo «Galaad».
GEN.31.48	Kuthejan Labán ndachro:
GEN.31.48	—Xro basintja ná jiꞌi sinthaxraxaon ná thi kjuauthexin ná jaꞌa ko jaꞌan.
GEN.31.48	Mexinxin nthiꞌa biꞌin Galaad, 
GEN.31.49	ko kai biꞌin Mizpa ixin Labán ndachro:
GEN.31.49	—Ndo Dio rutsjaa ná kayui ná are ichroꞌa sukon choo ná. 
GEN.31.50	Ja̱ sintja xanꞌna o sarikoꞌo ikanxin nchrii, Ndo Dio sikon Ndo, maski xruꞌin kensen sikon, ko jeꞌe Ndo sinthaxraxaon Ndo jaꞌa, thi kjuauthexin ná.
GEN.31.51	Ko Labán xra ndache Jacob:
GEN.31.51	—Tsjeꞌe xro basintja ná ko jii ngayaa ná, xro sinthaxraxaon ná thi kjuauthexin ná. 
GEN.31.52	Kain xro jiꞌi sinthaxraxaon ná thi kjuauthexin ná, ko jaꞌa sathuꞌa tuenxin xro teꞌi ixin siꞌi sincheꞌe thi jianꞌa ngajin na, ko jaꞌan kai sathuꞌa tuenxin xro teꞌi ixin tsji sinthaꞌa thi jianꞌa ngajin. 
GEN.31.53	Ko Ndo Diue ndudachriꞌa Abraham ko ndudachriꞌna Nacor sincheꞌe jie̱ ngajin ná.
GEN.31.53	Jacob bajin ngathexin kon Ndo Dio, Ndo baxraguen Isaac, ndudee jeꞌe, ixin isathoꞌa tuenxin xro teꞌi. 
GEN.31.54	Kuthejan Jacob guen naa kuxiigo ixin juinchesayeꞌe Ndo Dio kuthimejan bayee kain ni chujnii ko juine na̱ ko ndabithuꞌe na̱ nthiꞌa ngagaꞌa jna thi̱e mee.
GEN.31.55	Ko nduexin nduuyo, Labán bingathjen ko kuetuxin xanthii ko xeꞌen ko binchenchaon xan ko sakjan nchianduꞌa.
GEN.32.1	Ko Jacob kuexiꞌin sakjui inaa, ko ngatja nthiꞌá betan kanxion angeel Ndo Dio. 
GEN.32.2	Ko are bikon ángel teꞌi ndachro: «¡Kai nthiꞌi jii Ndo Dio!» Mexinxin binchegiꞌin nthiꞌa Mahanaim. 
GEN.32.3	Kuthimejan Jacob ruaꞌan juajna ngain Esaú, ko Esaú beꞌe ngain nunthe Seir, ngain nunthe Edom. 
GEN.32.4	Ko jaꞌin kuetuꞌan rundachro na̱: «Ndache ra xan chian Esaú ixin sinthaꞌa thi tsetuna xan ko ndache ra xan ixin jaꞌan bariꞌi ngain chrinina Labán, 
GEN.32.5	ko jai chunda kuxinthaa, kulucho, kuleko, xi ncheꞌe xra ko nchri ncheꞌe xra. Ko ruaꞌan juajna jiꞌi ixin jian sayeꞌna xan are saso ngain xan.
GEN.32.6	Are kjan ni bikao juajna, ndachro na̱ ngain Jacob:
GEN.32.6	—Kjui ná bitsjaa ná Esaú, ko ujithii ixin ruchuꞌan ngatja nthiꞌá kunixin noo renkia ni xii.
GEN.32.7	Jacob are kuiꞌin jiꞌi anto xraon ko kuaa juachaon ko yoo kunchjeeya chujni jii ngain, kuleko, kuxinthaa ko kucamello. 
GEN.32.8	Ko xraxaon: «Ja̱ Esaú sithja naa chjeeya chujni ko kuxiigo, ko jeꞌe tsjaaya, ni kanxin nchao satsinga na̱.» 
GEN.32.9	Kuthejan Jacob nichjayee Ndo Dio ko ndachro: «Nchana, Diue ndudachriꞌna Abraham ko ndudana Isaac, Suixin ndachjejin na ixin rukjan na ngain nuntheꞌna ko ngain ni chujnina, ko Suixin ndachro ixin jian rukjina. 
GEN.32.10	Jikininxinꞌa na kain thi Suixin bechjana ko Suixin thjen ngajin kainxin nchaꞌon. Jaꞌan bathujin nda jithinga diꞌin Jordán ko xruꞌin barichunda, jeꞌo ntha kutho jingaa rana, aro jai ni chujnina ixin ndakutsjé na̱ yoo kunchjeeya na̱. 
GEN.32.11	Nthatsaꞌan ñao thjengijna na ixin suenꞌa na xan chian Esaú. Jixraon na ixin tsii xan ko suena xan ko suen xan kain chriꞌna ko xan nchinchinchjanꞌna. 
GEN.32.12	Aro Suixin bendachjejin na ixin jian rukjina, ko chujni rugachrjeninxin na jaꞌan, rukutsjé na̱ inchin nchise jii ngandeꞌe ndachaon ko chroꞌa rugikin na̱.»
GEN.32.13	Ko Jacob bejua nthiꞌa thi̱e mee. Kuthimejan kuinchieꞌe kuxiigo, thi bechunda chiaon, ixin runchethuen Esaú. 
GEN.32.14	Ko kuinchieꞌe yoo renkia kuthentso kunaꞌa ko kan kudaꞌa; yoo renkia kuleko kunaꞌa ko kan kudaꞌa; 
GEN.32.15	kan ko the kucamella kunixin xeꞌen ba; ko yoo kan kuxinthaa kunaꞌa ko the kudaꞌa, ko kai kan kulucho kunaꞌa ko the kudaꞌa. 
GEN.32.16	Ko jejee bakeꞌe kain kuxiigo kuinchieꞌe teꞌi, ko bakeꞌe nanaa chujni beka nanaa tajuchjan kunchjeeya, ko ndache na̱:
GEN.32.16	—Ditaon ra nthiꞌá, ko kjínxin ncherrueꞌe ra choo ba.
GEN.32.17	Ko thi saꞌo bitaon nthiꞌá kuetuꞌen:
GEN.32.17	—Are setan xan chian Esaú, ko sanchiangi xan: “¿Kensen nchaa, ko thinoo thji ko kensen kuxigue rithjiꞌo?”, 
GEN.32.18	Ko jaꞌa datheꞌe: “Jiꞌi kuxigue Jacob, thi sithuꞌan suixin, Esaú. Ko Jacob, thi sincheꞌe thi suixin rundachro, kai jirrueꞌna ná.”
GEN.32.19	Ko Jacob xra jeꞌo kuetuꞌen thi yuxin ko thi ninxin ruaꞌan. Ko ndache kain ni tedeka kuxiigo:
GEN.32.19	—Are setan ra Esaú, xra jeꞌo rundache ra, 
GEN.32.20	aro xraxaon ra ndache ra: “Jacob, thi sincheꞌe thi suixin rundachro, kai jirrueꞌna ná.”
GEN.32.20	Ixin Jacob xraxaon: «Sinthabangaa ñao Esaú ixin kuxiigo sinthathuan, ko binthataon ba nthiꞌá, ko jañaa are setan a xra rugabangaꞌa ñao ko ndakua sayeꞌna.» 
GEN.32.21	Ko kuxiigo sithuen Esaú, binchetaon ba nthiꞌá, ko Jacob tabithuꞌe thi̱e mee ngain nchia ndasiꞌin.
GEN.32.22	Ko thi̱e maꞌo Jacob bingathjen ko sabikao kayui chriꞌi ko kayui nchri nchexree chriꞌi ko thi thejngo xeꞌen ko bathujin na̱ nda jithinga diꞌin Jaboc, 
GEN.32.23	kunixin kain thi jidikao. 
GEN.32.24	Kuthimejan sakjan Jacob, ko are jeꞌo tajii, biji naa thi xii ko kuexiꞌin kuetukaꞌo nguixin thi̱e ko kuajanda choo chrijan nchaꞌon. 
GEN.32.25	Ko thi jithetukaꞌo Jacob, are bikon ixin chroꞌa thjeꞌe cha, thi xii bintja nthachreen Jacob ko ndabachrjegaꞌa nthalurue. 
GEN.32.26	Kuthimejan thi xii ndachro:
GEN.32.26	—Tajanda na ixin ubingasaan.
GEN.32.26	Ko Jacob batheꞌe:
GEN.32.26	—Ja̱ sinchenchaonꞌa na, tsajandaꞌa.
GEN.32.27	Ko banchiangi thi xii:
GEN.32.27	—¿Kexreen diꞌin?
GEN.32.27	—Jaꞌan diꞌin na Jacob.
GEN.32.28	Ko thi xii ndachro:
GEN.32.28	—Jaꞌa isinꞌa Jacob. Jai siꞌin Israel, ixin kuetukoꞌo Ndo Dio ko kuetukoꞌo chujni ko kjuacha.
GEN.32.29	Ko Jacob banchiangiꞌi:
GEN.32.29	—¿Kexreen diꞌin jaꞌa?
GEN.32.29	Aro thi xii batheꞌe:
GEN.32.29	—¿Unda danchiangi kexreen diꞌin na?
GEN.32.29	Kuthimejan thi xii nthiꞌa binchenchaunxin. 
GEN.32.30	Ko Jacob binchegiꞌin nunthe mee, Peniel ixin ndachro: «Bikon Ndo Dio ko jeꞌe Ndo bikon na Ndo kai, ko benꞌa na.»
GEN.32.31	Ko are jichriꞌin nchaꞌon Jacob sakjuixin Peniel, aro ixin kuniꞌi nthachreen thinga thjiꞌin ko dania sajithji. 
GEN.32.32	Mexinxin jai ni Israel neꞌa na nthao te ngain nthachreen kuxiigo ixin Jacob bachrjegaꞌa nthachreen.
GEN.33.1	Ko Jacob kjín bikunxin juii Esaú ko juiaꞌo noo renkia ni xii, mexinxin jeꞌe kunchjeeya chjan ngain Lea ko ngain Raquel ko ngain kayui nchri nchexree nchri chriꞌi. 
GEN.33.2	Ko basinkjixin nchra ko saꞌo bakeꞌe kayui nchri nchexree chriꞌi kunixin xeꞌen nchra, kuthejan Lea kunixin xeꞌen, ko bincherruee Raquel kunixin xeꞌen diꞌin José. 
GEN.33.3	Kuthimejan Jacob bitauꞌen nchra nthiꞌá. Ko are uchiaon jidetan xan choo, Jacob kuexiꞌin bisetaꞌa nunthe yaato nthiꞌá, ko jiꞌi kjuaguxin ixin runcheꞌe thi rundachro xan.
GEN.33.4	Ko Esaú kuinga bigetan xan choo ko kjuua thusin xan ko kuetuxin xan ixin chjee xan juajna ko kayui binthetsjanga. 
GEN.33.5	Kuthimejan bikon Esaú ni nchrii kunixin xeꞌen nchra, ko banchiangi:
GEN.33.5	—¿Kensen ni teꞌi?
GEN.33.5	Ko Jacob batheꞌe:
GEN.33.5	—Ndo Dio binchenchaon na ko chjana chjan teꞌi.
GEN.33.6	Ko kayui nchri nchexree chriꞌi Jacob kunixin xeꞌen nchra binthekunchieꞌen nchra ko bisetaꞌa nchra nunthe. 
GEN.33.7	Kuthimejan kunchieꞌen Lea kunixin xeꞌen ko bisetaꞌa nunthe xraa nchri kanxin ko juexinxin kunchieꞌen Raquel ko xeꞌen, xan diꞌin José ko kai bisetaꞌa nunthe. 
GEN.33.8	Ko banchiangi Esaú:
GEN.33.8	—¿Keꞌe xraxaon sincheꞌe kunixin kain kuxiigo betan ngatja nthiꞌá?
GEN.33.8	Ko batheꞌe Jacob:
GEN.33.8	—Kuxiigo yaa ruchjaꞌa ixin sinchetjañana ko jian sincheꞌe ngajin.
GEN.33.9	Aro Esaú ndachro:
GEN.33.9	—Icha jian, dithuaꞌa kuxigua, jaꞌan anto tsjé ku chunda.
GEN.33.10	Ko Jacob xra ndachro:
GEN.33.10	—Nthatsaꞌan ñao, ja̱ binchetjañana, dayeꞌe kain kuxiigo teꞌi, ixin are ridikon jaꞌa, xraa inchin ridikon Ndo Dio. 
GEN.33.11	Nthatsaꞌan ñao dayeꞌe thi bikian ixin sinthathuꞌan ixin Ndo Dio anto tsjé chjana Ndo ko chunda kain thi rugundana.
GEN.33.11	Ko Jacob anto binchetseꞌen ñao Esaú, mexinxin bayee thi bajon Jacob. 
GEN.33.12	Ko ndachro Esaú:
GEN.33.12	—Unchao, satsjixin ná nthiꞌi ko jaꞌan sitaon nthiꞌá.
GEN.33.13	Aro Jacob ndachro:
GEN.33.13	—Nchana, detsjeꞌe, xan nchinchinchjan tuin tunchrjen xan, ko kuxiigo kai tenchegangi ba xeꞌen ba ko ja̱ seka ba nguii naa nchaꞌon ndasinthegeꞌen kain ba. 
GEN.33.14	Icha nchao ditaon nthiꞌá, ko jaꞌan ná yao rurruaꞌa ra ixin yauchjan chrji xan nchinchinchjan ko kuxiguna ná, ko usaso na̱ nthiꞌa ngain nunthe Seir.
GEN.33.15	Ko ndachro Esaú:
GEN.33.15	—Nchao, aro tsinthua ngajin kanxion chujni juii ngajin na, ixin tsjaguꞌa ra na̱ nthiꞌá ko senda ra na̱.
GEN.33.15	Aro Jacob batheꞌe:
GEN.33.15	—¡Nthatsaꞌan ñao, taxinꞌa na juachjaon!
GEN.33.16	Ko nchaꞌon maꞌo Esaú sakjan nunthe Seir. 
GEN.33.17	Aro Jacob sakjui ngain nunthe Sucot, ko nthiꞌa binchechjian nchianduꞌa ko nchianduꞌe kuxigue, mexinxin nunthe mee binchegiꞌin Sucot.
GEN.33.18	Ko Jacob juixin nunthe Padan-aram ko xruꞌin kuꞌen ko jian biji ngain rajna Siquem, thi jii ngain nunthe Canaán, ko chiaon rajna Siquem kuengathjen nchia ndasiꞌin. 
GEN.33.19	Ko nunthe binchechjiantaꞌa nchia ndasiꞌin, kueꞌna nunthe ngain ni nchianduꞌe Hamor, thi kjui ndudee Siquem ko kjuenga ꞌna naa renkia tumi chia plata. 
GEN.33.20	Ko nthiꞌa binchechjian naa giꞌi jitangi ixin sinchesayexin Ndo Dio, ko binchegiꞌin: El-Elohe-israel, ko jiꞌi ruchro “Thi Diue ni Israel.”
GEN.34.1	Naa nchaꞌon Dina, xeꞌen Lea ko Jacob, kjui xan bitsjeꞌe xan xan nchrii rajna nthiꞌa. 
GEN.34.2	Ko naa xii biꞌin Hamor, thi heveo, baketuꞌan ngain rajna mee, ko bechunda naa xeꞌen xan xii biꞌin Siquem. Are Siquem bikon Dina tse ko kuaxin nunthe. 
GEN.34.3	Aro Siquem anto juinao Dina ko anto chrjuin nichjee ko bincheꞌe ixin runchebagangeꞌe ñao ko ixin Dina kai rujinao jeꞌe. 
GEN.34.4	Kuthimejan Siquem ndache ndudee:
GEN.34.4	—Deganchia xan nchrii jiꞌa ixin tsuthena ngain xan.
GEN.34.5	Ko Jacob kunuꞌe ixin Siquem kuaxin nunthe Dina, aro icha xeꞌen Jacob tate xan ngataon jngi tethingaria xan kuxiigo, ko xruꞌin ndachro kjanxinja xan ngataon jngi. 
GEN.34.6	Aro Hamor ko xeꞌen kjui bikjao Jacob.
GEN.34.7	Ko are xeꞌen Jacob binthekjanxin xan ngataon jngi, kai kunuꞌe xan thi kuꞌen, ko anto bintheguñao xan ko binthechiin xan ixin anto jié juasuaxin ixin Siquem kuaxin nunthe xeꞌen Jacob. ¡Jiꞌi xruꞌin nchaꞌon rukuꞌen! 
GEN.34.8	Aro Hamor kjuao na̱ ko ndachro:
GEN.34.8	—Xanꞌna anto rinao xan nchri choo ra. Nthatsaꞌan ñao ra tajanda ra xan sekaꞌo xan xanꞌna. 
GEN.34.9	Ko jañaa kjan ra chujnina ná, xanꞌna ná tsutheꞌe xan ngain xaꞌan ra xan nchrii ko xaꞌan ra tsutheꞌe xan ngain xanꞌna ná xan nchrii. 
GEN.34.10	Ko tadinthe ra ngajin ná, yaa jii nunthe, ko dinthe ra ngain nunthe ko nchao tseꞌna ra nunthe, thi jaꞌa ra sinao ra.
GEN.34.11	Ko Siquem ndachro ngain Jacob ko ngain xeꞌen:
GEN.34.11	—Nthatsaꞌan ñao ra dithuaxin ra tsuthena ngain Dina, ko ruchjaꞌa ra thi jaꞌa ra sanchiana ni ra. 
GEN.34.12	Danchiana ni ra thi jaꞌa ra sinao ra ixin xan choo ra, ko kai ja̱ tsjé rinao ra sithuen xan, maski icha tsjé sanchiana ni ra ke thi jikininxin dajon ni, aro tanchrjanda ra xan tsutheꞌe xan ngajin na.
GEN.34.13	Aro xeꞌen Jacob bithikaonꞌa xan ko bincheyeꞌe xan Siquem ko Hamor, ixin teduñao xan ixin Siquem kuaxin nunthe Dina. 
GEN.34.14	Ko batheꞌe xan:
GEN.34.14	—Jaꞌan ná chroꞌa sajon ná xan chian ná ngain naa xii chundaꞌa xruꞌe diꞌin circuncisión, ixin ja̱ chundaꞌa xruꞌe, naa juasuaxin ixin jaꞌan ná. 
GEN.34.15	Aro jaan, nchao sarikoꞌo xan, ja̱ sithikaon ra thi jaꞌan ná rundathjo ra: Ja̱ tsa ra xruꞌe, jaꞌa ra ko kain ni xii te ngajin ra, 
GEN.34.16	jañaa nchao tsuthaꞌa ra ngain xanꞌna ná xan nchrii ko jaꞌan ná ngain xaꞌan ra xan nchrii, ko sinthe ná ngayaꞌa ra ko rukjan ná nakua rajna. 
GEN.34.17	Aro ja̱ tsaꞌa ra xruꞌe inchin ndachrjan ná, satsjiꞌan ná xan chian ná.
GEN.34.18	Hamor ko Siquem bithuexin na̱ sincheꞌe na̱ thi kuiꞌin na̱. 
GEN.34.19	Ko Siquem tuin kuaa xruꞌe ixin anto juinao urrugekaꞌo Dina. Ko Siquem kjui naa xii icha juinao ni chujnii. 
GEN.34.20	Kuthimejan Siquem ko ndudee kjui na̱ thi bagixinxin na̱ rajna ko kjuao na̱ ni thetuꞌan rajna ko binthendachro na̱:
GEN.34.21	—Xii teꞌi, xi jian dakjiꞌan ná, tsajanda ná na̱ tasinthe na̱ ngain nuntheꞌa ná ko ncho theꞌna na̱ icha nunthe, ko jaꞌan ná nchao tsuthaa ná ngain xeꞌen na̱ xan nchrii ko jeꞌe na̱ kai nchao tsutheꞌe na̱ ngain xaꞌan ná xan nchrii. 
GEN.34.22	Ko jeꞌe na̱ sithuexin na̱ sithuꞌe ná ngajin ná, ja̱ kainxin ná xro xii ná sayee ná xruꞌe, jañaa inchin jeꞌe na̱ ncheꞌe na̱. 
GEN.34.23	Ko kain thi chunda na̱ ko kain kuxigue na̱ tsukuxigua ná kai. Jeꞌo suthikaon ná sayee ná xruꞌe ko sithuꞌe na̱ ngajin ná.
GEN.34.24	Ko kain ni thetuꞌan bithikaon na̱ thi ndachro Hamor ko Siquem, ko kain ni xii bayee na̱ xruꞌe. 
GEN.34.25	Aro batho nii nchaꞌon, ko yoo xeꞌen Jacob, xan Simeón ko xan Leví, xan choo Dina, kjui xan rajna ko teyaa xan chia taade ko ndaguen xan kain ni xii, ko jeꞌe na̱ chroꞌa kjuaaya na̱ ixin anto tethiin na̱. 
GEN.34.26	Ko Hamor ko Siquem kai guenxin xan chia taade. Kuthimejan bantsjexin xan Dina nchianduꞌe Siquem ko sabikao xan. 
GEN.34.27	Ko icha xeꞌen Jacob biji xan ngain rajna ko bikon xan chujni ndadigeꞌen, ko bigantsje xan thi bechunda ni rajna, ko jiꞌi bincheꞌe xan ixin thi bincheꞌe Siquem ngain Dina. 
GEN.34.28	Ko sabikao xan kuleko, kuxinthaa, kulucho ko kain thi bithja xan ngain rajna ko ngataon jngi. 
GEN.34.29	Kuee xan kain thi jii ngain nchia ko sabikao xan kain xan nchinchinchjan ko ni nchrii. 
GEN.34.30	Kuthimejan Jacob ndachro ngain Simeón ko Leví:
GEN.34.30	—Jaꞌa ra bakee ni ra ngain naa thi anto tangi. Jai chujni nunthe jiꞌi, ni cananeo, ni ferezeo anto runingakuna na̱ ko tsato choo na̱ ko tsii na̱ suen ná na̱ ko jaꞌan tsjéꞌa chujni chunda. ¡Kain ná ndaseꞌen ná!
GEN.34.31	Aro jeꞌe xan binthegatheꞌe xan:
GEN.34.31	—Aro, ¿a nchao bincheꞌe Siquem, ixin bincheꞌe ngain xan chian xraa ngain naa nchri nchekji nthauꞌe?
GEN.35.1	Ndo Dio ndachro ngain Jacob: «Dingathjen ko sathji digariꞌi ngain nunthe Bet-el ko nthiꞌa nchechjiana naa giꞌi jitangi. Ko xraxaon ixin jaꞌan kununxin na ngajin are sarrithingeꞌe Esaú.» 
GEN.35.2	Ko Jacob ndache kain chujnii:
GEN.35.2	—Thinthuꞌe ra ko inchesayeꞌa ra kain dio nchechjian chujni, kuthimejan tsinda ra ko dituxiꞌan ra, 
GEN.35.3	ixin tsji ná Bet-el ko nthiꞌa sinthachjian naa giꞌi jitangi ixin tsexruxian Ndo Dio ixin jeꞌe Ndo kjuengijna na Ndo thi jaꞌan bakji.
GEN.35.4	Kuthimejan jeꞌe na̱ bajon na̱ kain dio binthechunda na̱ ko kain nthachia bechunda na̱ ngain ndatsjuen na̱. Ko Jacob kjuabaa thi bajon na̱ ngain naa ruthee nthathjao jii chrika Siquem. 
GEN.35.5	Ko are bachrje na̱, Ndo Dio xrandoꞌo juaxraon kain chujnii rajna tendajin nthiꞌa, ko ixruꞌin bincheꞌe na̱ ngain xeꞌen Jacob.
GEN.35.6	Kuthimejan Jacob ko kain chujni jithji ngain biji na̱ ngain rajna Luz thi kai diꞌin Bet-el, jii ngain nunthe Canaán. 
GEN.35.7	Ko nthiꞌa Jacob binchechjian naa giꞌi jitangi ko binchegiꞌin El-bet-el, ixin nthiꞌa kununxin Ndo Dio ngain are sajithingeꞌe Esaú. 
GEN.35.8	Ko are mee beꞌen Débora, nchri bagayakuꞌen Rebeca are xra nchion beꞌe, ko kjuabaa na̱ chringi naa nthathjao chiaon Bet-el ko binchegiꞌin na̱ ntha «Alón-bacut» ko ruchro «Ngain nthathjao anto tsjanga na̱».
GEN.35.9	Are ukjanxin Jacob Padan-aram, nthiꞌa thi kununxiꞌin Ndo Dio ngain Bet-el ko binchenchaon Ndo. 
GEN.35.10	Ko are mee Ndo Dio ndache:
GEN.35.10	«Isinꞌa Jacob,
GEN.35.10	siꞌin Israel,
GEN.35.10	ko aremaꞌo jañaa bichunxinxin na̱.»
GEN.35.11	Kai ndachro Ndo Dio:
GEN.35.11	«Jaꞌan Ndo Dio, Ndo chunda kainxin juachaxin.
GEN.35.11	Darichundakoꞌo chriꞌa tsjé chjan ko tsjé ni sachrjeninxin jaꞌa,
GEN.35.11	ko ni sachrjeninxin jaꞌa tsunchjian naa rajna jié ko tsjé rajnanchjan ko kai sachrjeninxin ni tsetuꞌan.
GEN.35.12	Ko nunthe chjaꞌa Abraham ko Isaac,
GEN.35.12	kai ruchjaꞌa nunthe jaꞌa,
GEN.35.12	kuthimejan ruchjaꞌa nunthe ni sachrjeninxin jaꞌa.»
GEN.35.13	Ko are Ndo Dio sakjuixin nthiꞌa, thi kjuauxin Jacob, 
GEN.35.14	Jacob basintja xro ko kuenthjithe xro aceite ko vino ko xro jiꞌi nchexraxaon, thi nichjexin Ndo Dio, 
GEN.35.15	ko Jacob binchegiꞌin nthiꞌa Bet-el, ko jiꞌi ruchro «nchianduꞌa Ndo Dio».
GEN.35.16	Jacob ko chujnii sakjuixin na̱ Bet-el, aro xra kjínxin rugijixin na̱ Efrata, are Raquel binchekunkjiꞌi xeꞌen, aro atho tangi guanxin xan. 
GEN.35.17	Ko thi icha tangi are ujiduan xan, mexinxin nchri jithjengijna Raquel ndachro: «Xraonꞌa ixin rinchekunkjiꞌi naa xan xii.» 
GEN.35.18	Raquel undajideꞌen aro xra kuixiꞌin nichja ko binchegiꞌin xeꞌen Ben-oni. Aro Jacob binchegiꞌin xan Benjamín.
GEN.35.19	Ko Raquel ndabeꞌen ko kjuabaa na̱ ngandeꞌe nthiꞌá thji Efrata, thi kai diꞌin Belén. 
GEN.35.20	Ko Jacob basintaꞌa choo xro thi xrabaa Raquel ixin ruxraguxin chinthiꞌi. Ko xro teꞌi xra beꞌe are kji̱n na̱ xroon jiꞌi.
GEN.35.21	Kuthimejan Israel ruee nthiee ko sabigeꞌe tuenxin nunthe diꞌin Migdal-edar. 
GEN.35.22	Ko are Israel ubeꞌe nthiꞌa, Rubén xeꞌen Israel, xan saꞌo, bejuakaꞌo Bilha, thi kai chriꞌi Israel, ko jiꞌi kunuꞌe Israel.
GEN.35.22	Jaꞌin diꞌin thi the yoo xeꞌen Jacob. 
GEN.35.23	Chjan bechunda Lea kjui xan Rubén, xan saꞌo, Simeón, Leví, Judá, Izacar ko Zabulón. 
GEN.35.24	Chjan bechunda Raquel kjui José ko Benjamín. 
GEN.35.25	Chjan bechunda Bilha, nchri nchexree Raquel, kjui Dan ko Neftalí. 
GEN.35.26	Ko ngain Zilpa nchri nchexree Lea, binchekunkjiꞌi Gad ko Aser. Kain xan teꞌi xeꞌen Jacob ko guan xan are binthe na̱ Padan-aram.
GEN.35.27	Ko Jacob kjui bitsjeꞌe Isaac ndudee ngain rajna Arba, thi kai diꞌin Hebrón ko jii ngain nunthe Mamre, thi beꞌe Abraham ko Isaac. 
GEN.35.28	Isaac bechon naa renkia ko noo kan nano 
GEN.35.29	kuthimejan ndabeꞌen. Ko Esaú ko Jacob kjuabaa xan ndudee xan ngain chinthiꞌi ni chujnii.
GEN.36.1	Ni teꞌi ni bachrjeninxin Esaú, thi kai diꞌin Edom. 
GEN.36.2	Esaú bekaꞌo nii nchrii nunthe Canaán, ko mee nchri teꞌi: Ada, nchrichjeꞌe Elón, thi heteo; Aholibama, nchrichjeꞌe Aná, xeꞌen Zibeón thi heveo 
GEN.36.3	ko Basemat, nchrichjeꞌe Ismael ko xan choo biꞌin Nebaiot. 
GEN.36.4	Ko Ada binchekunkjiꞌi naa xeꞌen Esaú ko biꞌin xan Elifaz; ko nchri Basemat binchekunkjiꞌi xan Reuel. 
GEN.36.5	Ko Aholibama binchekunkjiꞌi xan Jeús, xan Jaalam ko xan Coré. Ko kain xan teꞌi xeꞌen Esaú, xan bintheguan are binthe na̱ ngain nunthe Canaán.
GEN.36.6	Kuthimejan Esaú sabikao kanio chriꞌi, xeꞌen xan xii ko xan nchrii, ko kain ni beꞌe ngain, kain kuxigue ko kain thi bacha ngain nunthe Canaán, ko sakjui inaa nunthe ixin sakunkjinxin ngain Jacob, xan choo jeꞌe. 
GEN.36.7	Ixin kayui na̱ anto tsjé binthechunda ná, ko thi nunthe binthe na̱ ibagithjaꞌa thi bane kuxigue na̱, mexinxin ichroꞌa binthe na̱ xrajeꞌo nunthe. 
GEN.36.8	Ko Esaú, thi kai diꞌin Edom, sakjui sabigeꞌe ngain jnee nunthe Seir.
GEN.36.9	Chujni teꞌi bachrjeninxin Esaú, ni xranchrjeꞌen ni edomita, ni binthe ngain jnee nunthe Seir. 
GEN.36.10	Ko jaꞌin diꞌin xeꞌen Esaú: Xan Elifaz, xeꞌen Ada, chriꞌi Esaú, ko xan Reuel, xeꞌen Basemat thi kai chriꞌi Esaú. 
GEN.36.11	Ko xeꞌen Elifaz kjui Temán, Omar, Zefo, Gatam ko xan Cenaz. 
GEN.36.12	Ko Elifaz kai bechunda inaa nchrii ko biꞌin Timna; kai bechundakaꞌo nchra naa chjan, ko xan mee biꞌin Amalec. Ko kain xan teꞌi kjui xanthii Ada, naa chriꞌi Esaú. 
GEN.36.13	Xeꞌen Reuel kjui Nahat, Zera, Sama ko Miza; kain xan teꞌi xanthii Basemat thi inaa chriꞌi Esaú. 
GEN.36.14	Ko Aholibama, xeꞌen Aná, kai kjui xanthii Zibeón, ko Aholibama bechundakaꞌo Esaú chjan ko mee kjui Jeús, Jaalam ko Coré.
GEN.36.15	Ni teꞌi ni bachrjeninxin Esaú ko kai kuetuꞌen na̱ chujni bachrjeninxin na̱: Ni bachrjeninxin Elifaz, xan saꞌo bechunda Esaú, ko xan kuetuꞌen chujnii kjui Temán, Omar, Zefo, Cenaz, 
GEN.36.16	Coré, Gatam ko Amalec. Xan teꞌi kuetuꞌan ngain nunthe Edom; ko xan teꞌi kjui xanthii Ada nchrii bekaꞌo Esaú. 
GEN.36.17	Kai Basemat kjui chriꞌi Esaú, ko binchekunkjiꞌi Reuel. Ko xeꞌen Reuel kjui Nahat, Zera, Sama, Miza ko xan teꞌi kai kuetuꞌen xan chujnii xan ngain nunthe Edom. 
GEN.36.18	Kai Aholibama bekaꞌo Esaú, ko Aholibama kjui xeꞌen Aná ko xeꞌen Aholibama kjui Jeús, Jaalam ko Coré, ko xan teꞌi kai kuetuꞌen xan chujnii xan bachrjeninxin xan. 
GEN.36.19	Kain xan teꞌi kuetuꞌan xan ko bachrjeninxin xan Esaú, thi kai diꞌin Edom.
GEN.36.20	Ko Seir, thi bachrjeninxin ni diꞌin horeo, ko ni teꞌi saꞌo binthe na̱ ngain nunthe Edom, ko ni bachrjeninxin Seir kjui: xan Lotán, Sobal, Zibeón, Aná, 
GEN.36.21	Disón, Ezer ko xan Disán. Ni horeo teꞌi kuetuꞌen na̱ chujni bachrjeninxin na̱ ngain nunthe Edom. 
GEN.36.22	Ko xeꞌen Lotán kjui xan Hori ko Hemam. Ko Timna kjui nchri choo Lotán. 
GEN.36.23	Ko xeꞌen Sobal kjui Alván, Manahat, Ebal, Sefo ko Onam. 
GEN.36.24	Ko xeꞌen Zibeón kjui Aja ko Aná. Ko Aná jiꞌi thi bithja thi chrinduxin jinda ngain thi nunthe xema ko xruꞌin jii are jithingaria kuluchuꞌe ndudee. 
GEN.36.25	Ko xeꞌen Aná kjui naa xan xii diꞌin Disón ko naa xan nchrii diꞌin Aholibama. 
GEN.36.26	Ko xeꞌen Disón kjui Hemdán, Esbán, Itrán ko Querán. 
GEN.36.27	Ko xeꞌen Ezer kjui Bilhán, Zaaván ko Acán. 
GEN.36.28	Ko xeꞌen Disán kjui Uz ko Arán.
GEN.36.29	Ko xan kuetuꞌen ni horeo kjui Lotán, Sobal, Zibeón, Aná, 
GEN.36.30	Disón, Ezer ko Disán; xan teꞌi kuetuꞌan xan ni horeo, ngain nunthe Seir.
GEN.36.31	Kain ni teꞌi kjui rey ko kuetuꞌan na̱ ngain nunthe Edom, ko saꞌo ni teꞌi baketuꞌan, kuthimejan bechunda rey ni Israel. 
GEN.36.32	Ko thi kjui rey saꞌo kjui Bela, thi xeꞌen Beor ko kuetuꞌan nunthe Edom ko rajnee kjui Dinaba. 
GEN.36.33	Beꞌen Bela, kuthimejan kuetuꞌan Jobab, xeꞌen Zera ko rajnee diꞌin Bosra. 
GEN.36.34	Ko beꞌen Jobab, kuthimejan kuetuꞌan Husam, thi juixin nu nuntheꞌe Temán. 
GEN.36.35	Ko beꞌen Husam, kuthimejan kuetuꞌan Hadad, xeꞌen Bedad, thi kuetukaꞌo Madián ko kjueꞌe cha ngain nunthe Moab. Ko rajnee Hadad biꞌin Avit. 
GEN.36.36	Ko beꞌen Hadad, kuthimejan kuetuꞌan Samla, ko rajnee biꞌin Masreca. 
GEN.36.37	Ko beꞌen Samla, kuthimejan kuetuꞌan Saúl thi juixin rajna Rehobot, thi rajna beꞌe chrika jinda, thi nda diꞌin Éufrates. 
GEN.36.38	Ko beꞌen Saúl, kuthimejan kuetuꞌan Baal-hanán, xeꞌen Acbor. 
GEN.36.39	Ko beꞌen Baal-hanán, xeꞌen Acbor, kuthimejan kuetuꞌan Hadar, ko rajnee biꞌin Pau. Ko chriꞌi Hadad biꞌin nchra Mehetabel, xeꞌen Matred ko janachriꞌi kjui Mezaab.
GEN.36.40	Ni bachrjeninxin Esaú, binthe na̱ ngain jejee rajna ngain nunthe Edom. Ko ni teꞌi kjui: Timna, Alva, Jetet, 
GEN.36.41	Aholibama, Ela, Pinón, 
GEN.36.42	Cenaz, Temán, Mibzar, 
GEN.36.43	Magdiel ko Iram. Kain ni teꞌi kuetuꞌan nunthe Edom ko juixin na̱ jejee rajna. Kain ni teꞌi bachrjeninxin Esaú, mexinxin biꞌin na̱ edomita.
GEN.37.1	Kuthimejan Jacob tabeꞌe ngain nunthe Canaán, thi beꞌe ndudee inchin naa chujni jeꞌa nuntheꞌe. 
GEN.37.2	Ko jiꞌi thi kuꞌen Jacob ko chujnii.
GEN.37.2	Are José, xeꞌen Jacob, bechunda theyaato nano bakingaria kulekue ndudee, jeꞌe kunixin xan choo, xeꞌen Bilha ko xeꞌen Zilpa, nchri bechunda Jacob. Ko José banchenuꞌe ndudee kain thi jianꞌa bancheꞌe xan choo.
GEN.37.3	Ko Israel icha thjueꞌe José ke xan icha, ixin ujoon are guan xan. Mexinxin jeꞌe binchechjieꞌen xan naa luntho tsjé naꞌo ixin betsaa xan. 
GEN.37.4	Aro kain xan choo anto baningakuꞌen xan ko banichjeꞌa xan ixin bagikon xan ixin ndudee xan icha bathjueꞌe José.
GEN.37.5	Naa nchaꞌon José kuxinxin, ko kuekiin xan choo thi kuxinxin, ko jeꞌe xan icha guñauꞌe xan, 
GEN.37.6	ixin ndachro ngain xan:
GEN.37.6	—Thiꞌin ra, tsekiꞌan ra thi kuxinanxin. 
GEN.37.7	Kuxinanxin ixin kain ná tate ná ngataon jngi, ko tethiathe ná kachji, ko thi tjua jaꞌan binthachjian xendua ko nao bengathjen, aro tjua binchechjian ra jaꞌa ra binthendajin tjua binthachjian jaꞌan, ko binthesee ka ixin binchesayeꞌe thi tjua binthachjian.
GEN.37.8	Kuthimejan xan choo José batheꞌe xan:
GEN.37.8	—¿Jaꞌa tuenao ixin rukjan reyna ná, ko tsetuna ni ra?
GEN.37.8	Ko icha guñauꞌe xan ixin kexreen bakekin thi kuxinxin.
GEN.37.9	Kuthimejan José kuxinxin inaa, ko kai kuekiin xan choo, ko ndachro:
GEN.37.9	—Thiꞌin ra, kjan kuxinanxin inaa, ko bikon nchaꞌon, kunithjao ko thejngo kunutse ixin binthesee ngajin.
GEN.37.10	Ko are José kuekin kuthachrin jiꞌi ngain ndudee ko ngain xan choo, ndudee binchesatheꞌe ko ndachro Ndo:
GEN.37.10	—¿Keꞌe rinao rundachro kunixin thi kuxianxin jiꞌi? ¿A jiꞌi ruchro ixin janaa ko jaꞌan ko kain xan choo rukjan ná ni nchexraa jaꞌa?
GEN.37.11	Ko kain xan choo bakunchjueꞌe xan ngain, aro ndudee xan juxon baxraxaon ndo ixin keꞌe ruchro thi kuxinxin xeꞌen.
GEN.37.12	Kuthimejan xan choo José sabikao xan kuleko binea ba ngain nuntheꞌe rajna Siquem. 
GEN.37.13	Ko Israel ndachro ngain José:
GEN.37.13	—Jaꞌa unuꞌa ixin xan choo tethingaria xan ku ngain nuntheꞌe Siquem. Ko rinaꞌo ixin jaꞌa tsji sitsjeꞌe xan.
GEN.37.13	Ko José batheꞌe:
GEN.37.13	—Jaan, rinaꞌo tsji.
GEN.37.14	Ko ndachro Israel:
GEN.37.14	—Nchao, thji ditsjeꞌe kexreen te xan choo ko kain ku, ko kjan tuin ixin sikuꞌna juajna.
GEN.37.14	Ko Israel ruaꞌan José ko bachrjexin chjagee nunthe Hebrón ko biji ngain rajna Siquem, 
GEN.37.15	ko tabichrue are sajithji. Ko betan naa thi xii ko ndachro xa:
GEN.37.15	—¿Keꞌe rithjee?
GEN.37.16	Ko ndachro José:
GEN.37.16	—Rithjee xan chian ko kue xan. ¿Anchao rundachjejin na suixin thinoo te xan?
GEN.37.17	Ko ndachro thi xii:
GEN.37.17	—Usakjuixin xan nthiꞌi. Aro kuian ndachro xan ixin sarrukji xan ngain rajna Dotán.
GEN.37.17	Ko José sabikjee xan choo ko bithja xan nthiꞌa Dotán. 
GEN.37.18	Ko xan choo kjínxin bikon xan jithii José, ko daka binthekjuauthexin xan ixin kexreen ruguen xan. 
GEN.37.19	Ko ndache choo xan:
GEN.37.19	—¡Unthimee juii thi anto tuxinxin! 
GEN.37.20	Xrakui ra suen ná xan, kuthejan sankaa ná xan ngain naa thue. Kuthimejan rundachro ná ixin naa kuxiigo chrintho jii ngaꞌa jna ndajuine xan. ¡Ko sukon ná ako sikuꞌen thi kuxinxin xan!
GEN.37.21	Are Rubén kuiꞌin jiꞌi, jeꞌe nichjaxin José ko ndachro:
GEN.37.21	—Suenꞌa ná xan. 
GEN.37.22	¿Unda tsingo ra jnii xan? Dankaa ra xan ngaa thue xema jiꞌi, thi jii ngain nunthe xema jiꞌi, aro ncheniꞌa ra xan.
GEN.37.22	Ko Rubén ndachro jiꞌi ixin xruꞌin rukuꞌen José, kuthimejan rugikaan ngain ndudee. 
GEN.37.23	Aro José, are biji thi te xan choo, jeꞌe xan bantsjeꞌe xan thi jitsaa, 
GEN.37.24	ko tse xan ko bankaa xan ngaa thue xruꞌin jinda beria. 
GEN.37.25	Kuthimejan tabinthe xan ixin juine xan.
GEN.37.25	Ko are xendua xan bikon xan juii tsjé chujni, ko mee ni ismaelita, ni juixin rajna Galaad, ko kukamellue na̱ jiyama ba ndaxrajni, chingue nthaa ko tsjuka ixin tedikao ngain nunthe Egipto. 
GEN.37.26	Kuthimejan Judá ndache xan choo:
GEN.37.26	—¿Keꞌe sacha ná ja̱ suen ná xan choo ná, ko kexreen tsema ná ixin ndabeꞌen xan? 
GEN.37.27	Icha jian sinthukji ná xan ngain ni ismaelita ko suenꞌa ná xan, ko jaꞌa ra nuꞌa ra ixin kai xan choo ná.
GEN.37.27	Ko kain xan kjuathexin xan ixin thi bincheꞌe xan. 
GEN.37.28	Ko are tedatho ni ismaelita, ni theꞌna ko nchekji, jeꞌe xan binthegantsjexin xan José ngain thue ko binchekji xan José ixin kan chia plata. Ko ni ismaelita sabikao na̱ xan ngain nunthe Egipto.
GEN.37.29	Kuthimejan Rubén kjan ngain thue ko ibithjaꞌa José ngaxiꞌin, ko anto kuaa juachjaon ko kuinchje lunthue. 
GEN.37.30	Ko Rubén kjan thi te xan choo ko ndachro ngain xan:
GEN.37.30	—¡Xan choo ná ikoꞌa xan! ¿Anchee keꞌe sinthaꞌa?
GEN.37.31	Kuthimejan kua xan luntho bagetsaa José, ko kuinga xan jnii naa kulekuchjan bintheguen xan, 
GEN.37.32	ko bikao xan luntho ngain ndudee xan ko ndachro xan: «Bithja ná luntho jiꞌi, degatsuan a lunthue xaꞌan o naꞌi.»
GEN.37.33	Ko Jacob tuin batsuan luntho ko ndachro: «¡Jaan, lunthue xanꞌna! Chrujan kuxiigo chrintho te ngaꞌa jna kjuaaya ba ko juine ba xan.» 
GEN.37.34	Ko Jacob anto tabechiin ko kuinchje lunthue ko bengaa luntho thi, ko tsjé nchaꞌon kuaxin juachjaon ko tsjangaxin José. 
GEN.37.35	Kain xeꞌen xan nchrii ko xan xii binao xan rugantsjeꞌe xan juachjaon ndudee xan, aro Jacob binaoꞌa kuiꞌin xan. Ko anto batsjangaxin xeꞌen ko baganchia rugeꞌen tuin ixin sarrukji ngain xan.
GEN.37.36	Ko are ni madianita, ni banchekji ko bakeꞌna, biji na̱ Egipto, binchekji na̱ José ngain naa xii biꞌin Potifar, thi baketuꞌan ngain ni nchexree faraón, ko kai baketuꞌan ngain ni bakji bakjaaya.
GEN.38.1	Ngain nchaꞌon taꞌa, Judá bachrjendeꞌe xan choo ko sakjui sabigeꞌe ngain rajna Adulam, ngain nchianduꞌa naa xii biꞌin Hira. 
GEN.38.2	Ko nthiꞌa Judá batsuan naa xan nchrii, nchrichjeꞌe naa xi cananeo biꞌin Súa, ko Judá bekaꞌo nchra ko bejuakaꞌo nchra. 
GEN.38.3	Ko jeꞌe nchra tabeyaa nchra chjan ko binchekunkjiꞌi nchra naa xan xichjan, ko binchegiꞌin xan Er. 
GEN.38.4	Kuthejan kjan beyaa nchra inaa chjan ko binchekunkjiꞌi nchra xan, ko binchegiꞌin xan Onán. 
GEN.38.5	Ko kjan beyaa nchra inaa xan ko binchekunkjiꞌi nchra xan, ko binchegiꞌin xan Sela. Ko binthe na̱ ngain rajna Quezib, are kunkjiꞌi xan jiꞌi.
GEN.38.6	Kuthimejan Judá kjuee naa nchrii bekaꞌo Er, xan saꞌo, ko biꞌin nchra Tamar. 
GEN.38.7	Aro Er atho jianꞌa bancheꞌe ngathexin kon Ndo Dio, mexinxin Ndo Dio bincheꞌe Ndo ixin ndabeꞌen Er. 
GEN.38.8	Kuthimejan Judá ndachro ngain Onán:
GEN.38.8	—Darikoꞌo nchri gaꞌan nchri kuinthuꞌe xan choo, inchin chro ley chunda ná, ko jañaa xan choo, xan beꞌen, ruchunda xan naa chjan ixin jaꞌa.
GEN.38.9	Aro Onán benuꞌe ixin xan ruguan rukjiꞌa inchin xeꞌen, mexinxin are bagejuakaꞌo Tamar, Onán bancheꞌe ixin rugithueꞌa nchra chjan, ko bakingo ngain jinche thi rukunchjianxin chjan, ko jañaa xruꞌin chjan ruchjee xan choo. 
GEN.38.10	Ko Ndo Dio banchexruxinꞌa thi bancheꞌe Onán, mexinxin Ndo Dio bincheꞌe Ndo ixin beꞌen Onán. 
GEN.38.11	Ko Judá ndachro ngain nchri deindeꞌe:
GEN.38.11	—Jañaa gaꞌan dithuꞌa ngain nchianduꞌa ndudaa, sangija xanꞌna Sela.
GEN.38.11	Aro Judá baka juachjaon ixin kai rugeꞌen xan Sela inchin xan choo xan. Kuthimejan Tamar sakjui ngain nchianduꞌa ndudee.
GEN.38.12	Batho nano ko chriꞌi Judá, thi kjui xeꞌen Súa, ndabeꞌen. Ko are ujuexin juachjaon ixin beꞌen chriꞌi, Judá sakjui ngain rajna Timnat, thi te ni kjiꞌin kulekue. Ko bikao xi jian dakao diꞌin Hira, thi adulamita. 
GEN.38.13	Ko chujni binchenuꞌe Tamar ixin ndunchee kjui ndo Timnat ixin bikjiꞌin ndo kulekue ndo, 
GEN.38.14	ko bantsje nchra luntho dengaa ni gaꞌan ko bengaa nchra inaa luntho, ko kuejanthe jaa ko kjuamataon ngakon nchra ixin xruꞌin kensen rugatsuan ko kjui sabigeꞌe thi dixinxin na̱ rajna Enaim, ko rajna jiꞌi beꞌe chrikee nthiꞌá thji rajna Timnat. Tamar bincheꞌe jiꞌi ixin bikon ixin xan Sela ubangi xan ko ibirrueꞌa na̱ jeꞌe ixin rugekaꞌo xan.
GEN.38.15	Are Judá bikon nchra, jeꞌe xraxaon ixin yaa naa nchrii nchekji nthauꞌe ixin dikjamataon jaa nchra. 
GEN.38.16	Mexinxin bachrjenda ko kjui ngain nchra, aro benueꞌa ixin nchri deindeꞌe, ko ndache nchra:
GEN.38.16	—¿Anchao sarichrin ngajin?
GEN.38.16	Ko ndachro jeꞌe nchra:
GEN.38.16	—¿Kieꞌen tsjengana ꞌna ixin sarichrin ngajin?
GEN.38.17	Ko ndachro Judá:
GEN.38.17	—Jaꞌan rurruaꞌan naa kuthentsuchjan.
GEN.38.17	Ko ndachro jeꞌe nchra:
GEN.38.17	—Nchao jii, aro thinthuena naa lunthua ko tsunkjaꞌan are rurruana kuthentsuchjan.
GEN.38.18	Ko banchiangi Judá:
GEN.38.18	—¿Keꞌe rinao tsinthuꞌa?
GEN.38.18	Ko jeꞌe nchra ndachro nchra:
GEN.38.18	—Chjana ntha kuthuꞌa, kuchianingo kunixin jinunchjeꞌen.
GEN.38.18	Judá chjee thi banchia ko bejuakaꞌo nchra, ko jeꞌe nchra tabeyaa nchra chjan. 
GEN.38.19	Kuthimejan jeꞌe nchra sakjan nchra nchianduꞌa nchra ko kjan bengaa nchra lunthue nchri gaꞌan.
GEN.38.20	Ko Judá ruaꞌan xi adulamita, xi jian bagakao, ixin bikao xa kuthentsuchjan ngain thi nchrii, ixin runchekjan nchra kain thi kuinthuꞌe Judá, aro jeꞌe xa ibithjaꞌa nchra nthiꞌa. 
GEN.38.21	Kuthimejan banchiangi xa ngain nchin ni xii binthe nthiꞌa ko ndachro:
GEN.38.21	—¿Thinoo jii nchri nchekji nthauꞌe beꞌe ngandeꞌe rajna Enaim, nthiꞌi ngadeꞌe nthiꞌá?
GEN.38.21	Ko batheꞌe xa:
GEN.38.21	—Nthiꞌi xruꞌin nchri nchekji nthauꞌe deꞌe.
GEN.38.22	Ko sakjan xa thi beꞌe Judá ko ndachro xa:
GEN.38.22	—Bithjaꞌa thi nchrii, ko ni xii te nu yaa ndachro na̱ ixin nthiꞌa xruꞌin nchri nchekji nthauꞌe deꞌe.
GEN.38.23	Ko Judá batheꞌe:
GEN.38.23	—Ncho tadithuꞌe nchra thi chjaꞌa nchra, ixin xruꞌin kensen tsjanua ná, aro sithueꞌa ixin jaꞌan, ixin jaꞌan ruaꞌan kuthentsuchjan ko jaꞌa binchiꞌa nchra.
GEN.38.24	Ko batho inchin nii kunithjao ko juiauꞌe na̱ naa juajna ngain Judá:
GEN.38.24	—Tamar, nchri deindaꞌa suixin, digejuakaꞌo inaa xii, ixin ujiyaa nchra chjan.
GEN.38.24	Ko seen ndachro Judá:
GEN.38.24	—¡Dantsje ra nchra ko tjaaga ra nchra!
GEN.38.25	Ko are tedantsje na̱ nchra, jeꞌe nchra ruaꞌan nchra naa juajna ngain ndunchee nchra: «Thi kuinthuena ntha kutho, jinunchjan ko kuchianingo, mee thi ndudee chjan riyaa.» 
GEN.38.26	Are Judá batsuan thi jeꞌe kuinthuꞌe, jeꞌe ndachro: «Jaꞌan thi jianꞌa binthaꞌa ko jeꞌa jeꞌe nchra, ixin ibinthathaꞌa nchra ngain xanꞌna xan Sela.» Ko Judá ixruꞌin nchaꞌon bejuakaꞌo Tamar.
GEN.38.27	Ko are ubithja nchaꞌon ixin Tamar urrunchekunkjiꞌi chjan, kunuꞌe ixin rukunkjiꞌi yoo xan. 
GEN.38.28	Ko are kunkjiꞌi xan, naa xan bantsje raa xan, ko thi nchrii kjuengijna Tamar kuethedunga naa chjon jatse ngain raa xan ko ndachro: «Xan jiꞌi kunkjiꞌi saꞌo.» 
GEN.38.29	Ko are xan bantsje raa saꞌo, kjan xranxiꞌin raa xan, ko xan choo xan kunkjiꞌi saꞌo, mexinxin nchri kjuengijna Tamar binchegiꞌin xan Fares, ko ndachro nchra: «¡Nduaxin, banthjeꞌe nthiaa ko bachrje saꞌo!». 
GEN.38.30	Kuthimejan bachrje xan bethea chjon jatse, ko ixin bethea raa xan, chjon jatse, mexinxin biꞌin xan Zara.
GEN.39.1	Ko are ni ismaelita, ni banchekji ko bakeꞌna, biji na̱ Egipto, ko binchekji na̱ José ngain Potifar, thi kjui naa xi nchexree faraón, ko kai baketuꞌen ni bakjaaya ko ni bagenda xi rey. 
GEN.39.2	Ko Ndo Dio beꞌe ngain José, mexinxin jian bancheꞌe kain xree, kain nchaꞌon beꞌe ngain nchianduꞌa nchee, thi kueꞌna. 
GEN.39.3	Ko Potifar bikon ixin Ndo Dio bakjengijna José ixin kain jian bancheꞌe. 
GEN.39.4	Ko Potifar banchexruxiꞌin kain thi bancheꞌe José, mexinxin Potifar binchekjan José naa xi ncheꞌe xra benda nchianduꞌa ko kuetuꞌan kain thi bechunda. 
GEN.39.5	Ko ngain nchaꞌon kuexinxin kuetuꞌan José ngain nchianduꞌa Potifar ko ngain kain thi bechunda, Ndo Dio binchenchaon ngain nchianduꞌa ko ngain jngiꞌi. 
GEN.39.6	Ko Potifar bajon kain juachaxin ngain José, ko ixruꞌin juachjaon baka, jeꞌo ixin thi bane.
GEN.39.6	Ko José kjui naa xan xii chrjuin betsjeꞌe ko chrjuin beꞌe. 
GEN.39.7	Ko batho kainxion nchaꞌon ko chriꞌi Potifar binchexruxiꞌin José, ko ndachro nchra:
GEN.39.7	—Xrakui darichrin ngajin.
GEN.39.8	Aro José binaoꞌa ko ndachro:
GEN.39.8	—Nthatsaꞌan ñao, nchana kuinthuena kain thi chunda jeꞌe, ko jeꞌe xruꞌin juachjaon chunda ixin riꞌi nthiꞌi nchianduꞌa. 
GEN.39.9	Ngain nchia jiꞌi nchana chjana kain juachaxin, jeꞌo ngajin suixin naꞌi ixin suixin chriꞌi nchana. ¿Unda sinthaꞌa thi jianꞌa yaa ngain nchana ko sinthaꞌa thi jianꞌa ngathexin kon Ndo Dio?
GEN.39.10	Ko jeꞌe nchra kain nchaꞌon bandache nchra José ixin rugejuakaꞌo nchra, aro jeꞌe bagithuexinꞌa. 
GEN.39.11	Aro naa nchaꞌon José bixiꞌin nchia ixin runcheꞌe xra, ko xruꞌin kensen beꞌe ngain nchia. 
GEN.39.12	Ko jeꞌe nchra tseꞌe nchra lunthue ko ndachro nchra:
GEN.39.12	—Darichrin ngajin.
GEN.39.12	Aro José sakuingeꞌe nchra ko jeꞌe nchra ixin jitse nchra luntho, tabithuꞌe lunthue José ngaa raa nchra are bachrje. 
GEN.39.13	Ko are bikon nchra ixin tabithuꞌe nchra lunthue José, 
GEN.39.14	bayee nincheꞌe xra te ngain nchia ko ndachro nchra:
GEN.39.14	—Tsjexin ra, xixiꞌna juiaꞌo naa xi hebreo ko jai tjanua ná xa. Ixin juii xa ko binao xa rugarichrikiꞌan xa, aro jaꞌan suji kuyao. 
GEN.39.15	Ko are kuiꞌin xa ixin suji kuyao, kuinga xa bachrje xa ko kuinthuꞌe xa lunthue xa nthiꞌi.
GEN.39.16	Ko jeꞌe nchra tabithuꞌe nchra luntho, juija xixiꞌi nchra nchia. 
GEN.39.17	Ko xrajeꞌo kuekin nchra ngain xixiꞌi nchra ko ndachro nchra:
GEN.39.17	—Thi xii kueꞌna jaꞌa, thi hebreo, bixiꞌin nchia ko binao rukaxin na nunthe, 
GEN.39.18	aro jaꞌan suji kuyao, ko sakuinga xa ko kuinthuꞌe xa lunthue xa nthiꞌi. 
GEN.39.19	Ko jañaa binchena xi nchexraa.
GEN.39.19	Ko are kuiꞌin nchee José kain jiꞌi, anto guñao, 
GEN.39.20	ko tuin kuetuꞌan ixin rukiaxiꞌin na̱ ngain nduꞌa xiiso, thi te ni kuiaxiꞌin xi rey. Aro maski xrangaxiꞌon ndua xiiso, 
GEN.39.21	Ndo Dio xra beꞌe ngain José ko kjuague Ndo ixin jeꞌe Ndo anto thjueꞌe Ndo, ko bincheꞌe Ndo ixin José kjui thi icha jian rugakao thi baketuꞌan ngain nduꞌa xiiso. 
GEN.39.22	Ko thi baketuꞌan nduꞌa xiiso, bajon kain juachaxin ngain José ixin jeꞌe ruketuꞌan ngain nduꞌa xiiso, ko José bandachro keꞌe rukuꞌen. 
GEN.39.23	Ko thi baketuꞌan xruꞌin juachjaon baka ixin thi bancheꞌe José, ixin Ndo Dio beꞌe ngain José, ko bancheꞌe Ndo ixin jian bagachrje kain.
GEN.40.1	Are ujuexin kuꞌen kain jiꞌi, xi bagajon vino ngain rey ko baketuꞌan ngain ni bakunchjeeya vino, ko xi baketuꞌen ni banchechjian niuthja jianꞌa binthencheꞌe ngain faraón. 
GEN.40.2	Ko guñao faraón, rey Egipto, ngain kayui xi ncheꞌe xra teꞌi, xi thetuꞌan ngain ni thekia vino ko thi thetuꞌan ngain ni nchechjian niuthja. 
GEN.40.3	Ko kuetuꞌan xa biaxiꞌin xi teꞌi ngain nduꞌa xiiso, xrajeꞌo thi biaxiꞌin José. 
GEN.40.4	Xi thetuꞌan nduꞌa xiiso kuetuꞌen xa José senda kayui xi teꞌi, ko see binthe na̱ ngain nduꞌa xiiso.
GEN.40.5	Ko naa thi̱e yui xii teꞌi binthekuxinxin xa, ko nanaa thi kuxinxin xa jejee ruchro. 
GEN.40.6	Ko nduexin dakao are José juii bitsjeꞌe xii teꞌi, bikon ixin tatechiin xa. 
GEN.40.7	Mexinxin banchiangi:
GEN.40.7	—¿Unda anto tatechiꞌin ra jai?
GEN.40.8	Ko binthendachro xa:
GEN.40.8	—Kayui ná kuxinanxin ná ko xruꞌin kensen nchao ndachjejin ná keꞌe ruchro thi kuxinanxin ná.
GEN.40.8	Ko ndachro José:
GEN.40.8	—Ndo Dio nchao rundachro Ndo keꞌe ruchro thi kuxianxin ra, thekina ni ra thi kuxianxin ra.
GEN.40.9	Kuthimejan xi baketuꞌen ni bakunchjeeya vino kuekiin xa José thi kuxinxin xa:
GEN.40.9	—Ngain kuthachrina bikon naa ntha uva, 
GEN.40.10	ko ntha uva mee bechunda nii chaan ntha, ko jiduanma ntha tsjo ko bangibeꞌo tho uva. 
GEN.40.11	Ko jaꞌan barichunda ngaa rana thi dixin vino xi rey, ko bageni tho uva ko bagingo ndee tho ngaa copa. Ko jaꞌan bagakee ngaa raa faraón thi dixin vino.
GEN.40.12	Ko ndachro José:
GEN.40.12	—Jiꞌi ruchro kuthachrian: thi nii chaan ntha uva, mee ruchro nii nchaꞌon, 
GEN.40.13	ko nthiꞌi nii nchaꞌon xi rey sinthatjañaꞌa xa jie̱ ko sinthakjan xa ngain xraa ixin tsetuꞌen ni tunchjeeya vino. 
GEN.40.14	Nthatsaꞌan ñao xraxaon ixin jaꞌan are rukjan ngain xraa ko nichjaxin na ngain xi faraón, ¡ko santsjexin na nthiꞌi! 
GEN.40.15	Jaꞌan kueꞌna na na̱ ngain nuntheꞌe ni hebreo, ko biaxina ko xruꞌin jianꞌa binthaꞌa.
GEN.40.16	Ko are xi thetuꞌen ni nchechjian niuthja kuiꞌin ixin jian batheꞌe José ixin keꞌe ruchro kuthachrin, jeꞌe ndachro:
GEN.40.16	—Kai jaꞌan kuxinanxin ixin jitaꞌa jana nii nthaxra niuthja. 
GEN.40.17	Thi nthaxra beꞌe nui jejee niuthja bengaa ntha ixin rujine faraón, aro kunthua bakii ba ko bane ba niuthja jingaa ntha.
GEN.40.18	Kuthimejan José batheꞌe:
GEN.40.18	—Thi kuxianxin suixin ruchro: ixin kanii nthaxra, yaa ruchro nii nchaꞌon. 
GEN.40.19	Ko nthiꞌi nii nchaꞌon faraón rutsjeꞌe thi bincheꞌe ko sinthaꞌa jie̱ ko tsetuꞌan ixin tserianda na̱ ngain naa nthaa, ko kunthua siji ba ko sixra ba nthauꞌa.
GEN.40.20	Ko ngain nchaꞌon ninxin kiee faraón, ko ruaꞌan kunchjian naa kiai ixin rujinekaꞌo kain ni nchexree. Ko nthiꞌa ngathexin kon kain ni nchexree ruaꞌan bixrakua ngain nduꞌa xiiso xi thetuꞌen ni tunchjeeya vino ko xi thetuꞌen ni nchechjian niuthja ixin rukii na̱. 
GEN.40.21	Ko xi rey binchekjan ngain xree xi thetuꞌen ni tunchjeeya vino, ko kjan bajon vino ngain faraón. 
GEN.40.22	Ko xi thetuꞌen ni banchechjian niuthja kuerianda na̱, ko jañaa kuꞌen thi ndachro José.
GEN.40.23	Aro xi thetuꞌen ni dajon vino ndatjañeꞌe xa ixin José.
GEN.41.1	Ko batho yoo nano, kuthimejan faraón kuxinxin ixin tajingathjen ngandeꞌe jinda jithinga diꞌin Nilo. 
GEN.41.2	Ko ngathe kuthachrin bikon ixin ngain jinda jithinga, bachrjexin yaato kuxinthaa kunaꞌa anto nthanthao ba ko chrjuin te ba, ko tenea ba nthiꞌa. 
GEN.41.3	Kai bikon bachrjengixin nda Nilo iyaato kuxinthaa kunaꞌa lantha ko chrjuinꞌa te ba ko tabinthe ba ngakee ku icha. 
GEN.41.4	Kuthimejan thi ku chrjuinꞌa te ko anto lantha, tajuine thi ku nthanthao.
GEN.41.4	Kuthimejan faraón xingameꞌe, 
GEN.41.5	aro kjan tabejua ko kuxinxin inaa. Ko bikon naa kachji jiyama yaato ninchjeꞌen ko chrjuin diguan. 
GEN.41.6	Aro tuenxin ka jiꞌi bachrje iyaato ninchjan dixeꞌnthe ko chrjuinꞌa te, ixin dinchexenthe chrintho thixin nu thi chrinxin nchaꞌon, thi jii nunthe xema ko xruꞌin jii. 
GEN.41.7	Ko thi yaato ninchjan dixeꞌnthe tajuine thi yaato ninchjan chrjuin te.
GEN.41.7	Ko faraón xingamenkjio, ko kunuꞌe ixin jeꞌo naa kuthachrin. 
GEN.41.8	Aro nduexin faraón jita juachjaon ixin kuthachrin, mexinxin bayee kain ni datsuꞌen kuthachrin, ni beꞌe Egipto, ko kuekiin na̱ thi kuxinxin, aro xruꞌin ni ndachro keꞌe ruchro kuthachrin mee. 
GEN.41.9	Kuthimejan thi thetuꞌen ni dajon vino, ndachro ngain faraón:
GEN.41.9	—Jaꞌan uxraxaꞌon ixin anto jianꞌa binthaꞌa. 
GEN.41.10	Are suixin beguñao ngain thi baketuꞌen ni nchechjian niuthja ko ngajin na, ko kayui ná ruꞌan ni ra ngain thi baketuꞌan nduꞌa xiiso ixin biaxina ná, 
GEN.41.11	naa thi̱e thi baketuꞌen ni banchechjian niuthja ko jaꞌan kuxinanxin ná, aro kuthachrina ná jejee ruchro. 
GEN.41.12	Ko ngain nduꞌa xiiso beꞌe ngajin ná naa xan xii hebreo, thi kjui naa ni nchexree xi baketuꞌen ni bagenda suixin. Ko kuekian ná kuthachrina ná, ko ndachjejin ná thi ruchro kuthachrina ná. 
GEN.41.13	¡Ko kuꞌen kain thi jeꞌe ndachjejin ná! Jaꞌan kjan na ngain xrana, ko thi baketuꞌen ni banchechjian niuthja kuerianda na̱ ngain naa nthaa.
GEN.41.14	Mexinxin xi faraón ruaꞌan xa bixrakua José, ko tuin bantsjexin na̱ ngain nduꞌa xiiso. Ko José kjiꞌin jaa ko xrarruꞌa ko bituxiꞌin lunthue ko kunchieꞌen ngathexin kon xi faraón. 
GEN.41.15	Ko faraón ndachro:
GEN.41.15	—Jaꞌan kuxinanxin ko xruꞌin kensen nchao ndachro keꞌe ruchro kuthachrina, aro kuian ixin jaꞌa are thiꞌin naa kuthachrin, nchao datsuꞌen keꞌe ruchro kuthachrin.
GEN.41.16	Ko José batheꞌe:
GEN.41.16	—Jeꞌa jaꞌan nthaꞌa yaa; aro Ndo Dio nchao rundathjo Ndo keꞌe ruchro ixin ixruꞌin juachjaon seꞌe ngain ansean.
GEN.41.17	Ko faraón ndachro ngain José:
GEN.41.17	—Ngain kuthachrina, jaꞌan tarringathjen ngadeꞌe nda Nilo, 
GEN.41.18	ko ngain jnda bachrjengixin yaato kuxinthaa kunaꞌa anto nthanthao ko chrjuin te, ko tenea ba ngain kachji ngandeꞌe nda. 
GEN.41.19	Ko tuenxin ku teꞌi, jirrue iyaato kuxinthaa anto lantha ko chrjuinꞌa te ba. ¡Xruꞌin nchaꞌon bikon kuxinthaa anto chrjuinꞌa te ngain nunthe Egipto! 
GEN.41.20	Ko kuxinthaa lantha teꞌi, tajuine thi yaato ku nthanthao bikon saꞌo, 
GEN.41.21	ko maski juexin juine ba thi ku nthanthao, xruꞌin kensen nchao rugithikaon, ixin xra lantha ba inchin beꞌe ba.
GEN.41.21	«Ko xingamana, 
GEN.41.22	aro kuthimejan kjan kuxinanxin ixin naa kachji jiyama yaato ninchjeꞌen chrjuin jitsama nua ko chrjuin tedangi. 
GEN.41.23	Aro tuenxin ka jiꞌi bachrje iyaato ninchjan dixeꞌnthe ko chrjuinꞌa te, ixin dinchexenthe thi chrintho thixin nu thi chrinxin nchaꞌon. 
GEN.41.24	Ko thi yaato ninchjan dixema tajuine thi yaato ninchjan chrjuin te. Ko jaꞌan kuekin jiꞌi ngain ni datsuꞌen kuthachrin, aro xruꞌin kensen nchao ndachro keꞌe ruchro kuthachrina.»
GEN.41.25	Kuthimejan José batheꞌe faraón:
GEN.41.25	—Kayui kuthachrin barichunda suixin, xrajeꞌo ruchro. Ndo Dio binthanuꞌa Ndo thi sincheꞌe Ndo. 
GEN.41.26	Thi yaato kuxinthaa kunaꞌa chrjuin te, mee ruchro yaato nano, ko xrajeꞌo ruchro thi yaato ninchjeꞌen kachji chrjuin te. 
GEN.41.27	Ko thi yaato kuxinthaa kunaꞌa chrjuinꞌa te ko bachrje tuenxin kunthao te, kai ruchro yaato nano. Ko thi yaato ninchjan dixeꞌnthe ko chrjuinꞌa te, ixin dinchexenthe chrintho thixin nu thi chrinxin nchaꞌon, mee ruchro ixin seꞌe jintha yaato nano. 
GEN.41.28	Ko jiꞌi ruchro thi bekuxianxin: Ndo Dio ubindathjo Ndo thi sincheꞌe Ndo. 
GEN.41.29	Tsii yaato nano anto chrjuin suan ngataꞌa nunthe Egipto. 
GEN.41.30	Aro kuthimejan, tsii jintha yaato nano. Ko ndarrutjañeꞌe na̱ thi anto chrjuin baguan ngain nunthe Egipto ixin anto suji jintha tsii, ko chujni nguii nunthe tangi sathueꞌe na̱. 
GEN.41.31	Anto jié jintha seꞌe ko chujni iruxraxaonꞌa na̱ thi nano anto chrjuin guan. 
GEN.41.32	Suixin yoo nthiꞌa xrajeꞌo bekuxianxin, ko mee ruchro ixin Ndo Dio undachro Ndo thi sincheꞌe Ndo, ko utuin sikuꞌen.
GEN.41.33	«Mexinxin, atho jian ixin suixin dekjee naa xii chunda jian juaxraxaon ko jian ncheꞌe, ko degakee ixin tsetuꞌan ngain nunthe Egipto. 
GEN.41.34	Kai degakee chujni nguii nunthe Egipto ixin satsetauꞌen na̱ naa thi naunxin chjeeya tsanda chujni ixin sechjian, ko jiꞌi sincheꞌe na̱ ngain thi yaato nano anto suan. 
GEN.41.35	Ko jeꞌe na̱ tsjejo na̱ kain nua kachji mee ngain thi yaato nano, ko sechjian ngain tsjé nchia jié, thi suixin sakee chujni ixin senda ko sachrjekuaꞌa nua ixin sine kain rajna. 
GEN.41.36	Ko jañaa nua kachji sechjian, sathuexin jintha ko senꞌa chujni nunthe Egipto, thi jintha tsunchrjeꞌen yaato nano.»
GEN.41.37	Ko faraón ko ni thjengijna, binchexruxiꞌin na̱ thi jian nichja José. 
GEN.41.38	Ko ndachro faraón ngain ni thjengijna:
GEN.41.38	—¿A xrasinthoo ná inaa xii, inchin xii jiꞌi, thi chunda espiritue Ndo Dio?
GEN.41.39	Ko kai ndachro ngain José:
GEN.41.39	—Xruꞌin inaa chujni anto jian juaxraxauen inchin jaꞌa, ko Ndo Dio thi ndathjo kain jiꞌi. 
GEN.41.40	Jaꞌa thi tsetuꞌan nchiania ko kain thi richunda, ko kainxin chujni nuntheꞌna sithikaon na̱ thi tsetuꞌen na̱. Aro jeꞌo jaꞌan thi icha renthe na ke jaꞌa. 
GEN.41.41	Tsjexin, jaꞌan ridakee jaꞌa inchin xi nchiixin nguii nunthe Egipto.
GEN.41.41	Ko are faraón ndachro jiꞌi, 
GEN.41.42	bantsje kuchianingo bechunda raa, ko bakeꞌe ba ngain raa José. Kuthimejan kuetuꞌan ixin runchengaa na̱ José luntho anto renthe ko kuenthia na̱ chia oro ngain thusin. 
GEN.41.43	Ko faraón banchieꞌe José ixin rukani ntha thingajin kunxin ko rurruee ntha jingaa faraón, ko nguii thi bakji José naa chujni bakuyao suji: «¡Dinthethuxin ra!». Ko jañaa faraón bakeꞌe José ixin kuetuꞌen nguii nunthe Egipto.
GEN.41.44	Kuthimejan ndachro faraón ngain José:
GEN.41.44	—Maski jaꞌan faraón na, aro xruꞌin chujni chrujan sincheꞌe ja̱ jaꞌa sajonꞌa juachaxin.
GEN.41.45	Ko faraón binchegiꞌin José, Zafnat-penea; ko chjee Asenat ixin bekaꞌo, ko nchrii mee kjui xeꞌen xi daana diꞌin Potifera, danee rajna On. Kuthimejan José kjui bigatsuan nguii nunthe Egipto. 
GEN.41.46	José bechunda kan ko the nano are bikao na̱ ngathexin kon faraón, rey nunthe Egipto.
GEN.41.46	Ko José bachrjexin nchianduꞌa faraón ko sakjui nguii nunthe Egipto. 
GEN.41.47	Ko ngain thi yaato nano anto guan nguii ngataꞌa nunthe, 
GEN.41.48	José kuetuꞌan batsetauꞌen na̱ thi naunxin chjeeya nua kachji ngain kain ni rajna ko kuenchjiꞌan nua. Ko ngain kain rajna kuenchjiꞌan nua kachji, thi bagatse na̱ ngain kain jngi beꞌe ngandajin rajna mee. 
GEN.41.49	Ko José kjuejo anto tsjé nua kachji, inchin nchise jii ngandeꞌe ndachaon, ko ikuentaxinꞌa kain thi bakjejo, ixin anto tsjé nua ko ichruꞌa kuekin.
GEN.41.50	Are xra kuexinꞌa nano rugeꞌe jintha, José bechundakaꞌo Asenat yoo chjan. 
GEN.41.51	Xan saꞌo biꞌin xan Manasés ixin ndachro: «Ndo Dio bincheꞌe ixin ndatjañana kain thi tangi ko juachjaon binchegatho na ni nchianduꞌa ndudana.» 
GEN.41.52	Ko xan yuxin binchegiꞌin xan Efraín, ixin ndachro: «Ndo Dio chjana juachaxin richunda xanꞌna, ngain nunthe jiꞌi, thi anto tangi bathua.»
GEN.41.53	Ko batho thi yaato nano anto chrjuin guan ngain nunthe Egipto, 
GEN.41.54	ko kuexiꞌin thi yaato nano rugeꞌe jié jintha, jañaa inchin ndachro José, ko jié jintha beꞌe ngain nunthe bendajin Egipto, aro ngain nunthe Egipto beꞌe thi bane na̱. 
GEN.41.55	Aro batho nano ko jintha kai biji ngain nunthe Egipto, ko kain chujni egipcio biganchia na̱ nua kachji ngain faraón, ko faraón ndachro ngain chujni: «Thji ra ngain José ko ncheꞌe ra thi jeꞌe rundathjo ra.»
GEN.41.56	Ko are atho suji beꞌe jintha nguii nunthe Egipto, José banthjee kain nchia bechjian nua kachji ixin runchekjiꞌi ni egipcio, ixin anto takuchjunga thi bane chujni. 
GEN.41.57	Uatho kuchjunga thi bajine chujni, mexinxin chujni tsjé nunthe juii na̱ ngain nunthe Egipto ixin bakenee na̱ José nua kachji.
GEN.42.1	Are kunuꞌe Jacob ixin ngain nunthe Egipto jii nua kachji, ndachro ngain xeꞌen: «¿Unda tatetjsekua choo ra ko xruꞌin ncheꞌe ra? 
GEN.42.2	Jaꞌan ukununa ixin ngain nunthe Egipto jii nua kachji. Mexinxin thji ra nthiꞌa ko dikeꞌna ra tsjé thi sunthe ná ko jañaa nchao sunthechon ná ko isenxinꞌa ná ntha.»
GEN.42.3	Kuthimejan binthekji the xan choo José ngain nunthe Egipto ixin binthekeꞌna xan nua. 
GEN.42.4	Aro Jacob kuajandaꞌa kjui Benjamín, xan choo José ngain xan kanxin ixin xraon ixin chrujan thi jianꞌa rukuꞌen Benjamín. 
GEN.42.5	Ko jañaa thi the xeꞌen Israel sabinthekeꞌna xan nua kachji, ngain kain ni baginthekji ixin bakeꞌna nua ixin ngain nunthe Canaán ixruꞌin thi bane na̱ beꞌe.
GEN.42.6	Ko José baketuꞌan ngain nunthe Egipto ko jeꞌe thi banchekjiꞌi nua kain chujni bakixin ngain tsjé nunthe. Ko naa nchaꞌon are binthekii xan choo José, binthethuxin xan ko bisetaꞌa xan nunthe ngathexin kon José. 
GEN.42.7	Are José bikon xan choo, batsuan xan aro binchexon ixin chunxinꞌa xan ko suji nichjee xan ko ndachro:
GEN.42.7	—¿Thinoo juixin ra?
GEN.42.7	Ko jeꞌe xan binthegatheꞌe xan:
GEN.42.7	—Juixin ná ngain nunthe Canaán ixin bikeꞌna ná thi sine ná.
GEN.42.8	Aro José jaan, batsuan xan choo, aro jeꞌe xan binthegatsuanꞌa xan jeꞌe. 
GEN.42.9	Kuthimejan xraxaon José thi kuxinxin ixin jeꞌe xan, ko ndachro ngain xan:
GEN.42.9	—Jaꞌa ra jeꞌo bitsayaꞌna ni ra ko bitjseꞌe ra thinoo sixinthexin ni ra.
GEN.42.10	Ko xan choo José binthendachro xan:
GEN.42.10	—¡Thi dendachro yaa nduaꞌa! ¡Jaꞌan ná jeꞌo juiꞌi ná bikeꞌna ná thi sine ná! 
GEN.42.11	Kain ná jaꞌan ná nakua ndudana ná. Ko jaꞌan ná chujni jian ná ko jeꞌa chujni tsaaya.
GEN.42.12	Kuthimejan José kjan ndachro:
GEN.42.12	—Nduaꞌa thi tendachro ra. Jaꞌa ra jeꞌo juiꞌi ra bitsayaꞌna ni ra.
GEN.42.13	Jeꞌe xan binthendachro xan:
GEN.42.13	—Naꞌi, nduaꞌa yaa. Jaꞌan ná theyoo ná chian ná, xeꞌen nakua xii ko te ná ngain nunthe Canaán ko xan chian na, xan icha nchiin tabithuꞌe xan ngain ndudana ná ko inaa xan chian ná ikuaꞌa xan ngajin ná.
GEN.42.14	Ko José kjan ndachro:
GEN.42.14	—Jaꞌan undachrjan ixin jaꞌa ra chujni tsaaya, 
GEN.42.15	ko jaꞌin satsuanxin ra: jaꞌan sajin ixin faraón ixin sachrjexinꞌa ra nthiꞌi ja̱ sikoꞌa ra xan choo ra, xan icha nchiin. 
GEN.42.16	Thji ra nakua ra dirrueꞌe ra xan choo ra ko xro icha ra tadithuꞌa ra ngaxiꞌin nduꞌa xiiso. Ko jañaa sikunxin ajaan, ndua thi tendachjejin ni ra, ko ixin juachaxiin faraón ja̱ jaꞌa ra sikoꞌa ra xan choo ra, yaa ruchro ixin jaꞌa ra jaan, chujni tsaaya.
GEN.42.17	Ko jañaa José kuiaxiꞌin kain xan choo nii nchaꞌon, 
GEN.42.18	aro nchaꞌon ninxin ndachro José ngain xan choo:
GEN.42.18	—Jaꞌan naa xii xraguen Ndo Dio, mexinxin ncheꞌe ra thi jaꞌan rundathjo ra ko sinthechon ra. 
GEN.42.19	Ja̱ ndua chujni jian ra, thinthuꞌe ra nthiꞌi nakua xan choo ra, ko xro icha ra dikaan ra nua kachji sine chujnia ra. 
GEN.42.20	Kuthimejan sikuꞌna ni ra xan choo ra, xan icha nchiin, ko sukon ná ajaan ndua, thi tendachjejin ni ra, ko jañaa isuenꞌa ra.
GEN.42.20	Ko jeꞌe xan bithikaon xan, 
GEN.42.21	ko binthendache choo xan:
GEN.42.21	—Ndua atho jianꞌa binthoꞌo ná ngain xan choo ná, ixin binthuxon ná kuinꞌa ná are binthatsaan ná xan ñao ná ixin runthukjiꞌa ná xan, ko maski bukon ná ixin anto xraon xan. Mexinxin jai bitaꞌa ná thi tangi jiꞌi.
GEN.42.22	Kuthimejan Rubén ndachro:
GEN.42.22	—Mexinxin jaꞌan ndathjo ra xruꞌin runchekoo ra xan aro jaꞌa ra bithikaonꞌa ra ko jai rugunda tsjenga ná ꞌna ixin thi binthoꞌo ná ngain xan.
GEN.42.23	Ko jeꞌe xan binthenueꞌa xan ixin José jaan, jithinxin thi techro xan ixin are José banichja ngain xan, inaa chujni bandachro keꞌe jinichja José ngain xan ixin jee ngiigua banichja na̱. 
GEN.42.24	Kuthimejan José sakjuixin ngain xan ko beꞌe tsjanga. Ko are ujuexin tsjanga kjan ngain xan ko kuetuꞌan ixin kuiathe na̱ xan ko kuiaxiꞌin na̱ Simeón ngathexin kon kain xan choo. 
GEN.42.25	Kuthimejan ndachro José ngain xi nchexree:
GEN.42.25	—Nchekaon ra kustee xan, ko thi tumi kjuengaxin xan ꞌna dakee ra ngaa kustee xan. Ko chjeꞌe ra xan thi sine xan ngatja nthiꞌá.
GEN.42.25	Ko jañaa kuꞌen. 
GEN.42.26	Kuthimejan xan choo José binthencheka xan kuluchuꞌe xan ko sabinthekji xan.
GEN.42.27	Ko are binthegiji xan thi ruginthegathuxin xan thi̱e, naa xan banthjee xan kustee xan ixin ruchjee xan kuluchuꞌe xan rune ba, ko bikon xan ixin ngaxiꞌin yaa jii tumii xan. 
GEN.42.28	Ko ndachro xan ngain xan choo xan:
GEN.42.28	—¡Xrakui ra tsjeꞌe ra, dikunkjana na̱ tumina! ¡Nthiꞌi jingaa ngain kustee nuana!
GEN.42.28	Kuthimejan kain xan anto kuaa xan juachjaon ko anto binthexraon xan ko binthendache choo xan:
GEN.42.28	—¿Keꞌe binthaa ná Ndo Dio?
GEN.42.29	Ko are ubinthegiji xan ngain nunthe Canaán, kuekiin xan ndudee xan kain thi binthekuꞌen xan ko binthendachro xan:
GEN.42.30	—Xi thetuꞌan ngain nunthe Egipto anto chrintho nichjana ná xa ko ndachro xa ixin jaꞌan ná chujni tsaaya. 
GEN.42.31	Aro jaꞌan ná ndathjan ná xa ixin jaꞌan ná xii jian ná ko jeꞌa chujni tsaaya. 
GEN.42.32	Kai ndathjan ná xa ixin jaꞌan ná theyoo ná chian ná, ko nakua ndudana ná, ko naa xan chian ná ikuꞌa xan ngajin ná ko xan icha nchiin tabithuꞌe xan ngajin, nthiꞌi ngain nunthe Canaán. 
GEN.42.33	Kuthimejan xi thetuꞌan nunthe Egipto ndachjejin ná: «Jiꞌi sikunxin, ajaan ndua chujni jian ra. Thinthuena ra nthiꞌi, naa xan choo ra ko thji ra dikaan ra thi sine chujnia ra ko isenꞌa na̱ ntha. 
GEN.42.34	Ko sikuꞌna ni ra xan choo ra, xan icha nchiin. Ko jañaa tsununa ixin jaꞌa ra, jaan, chujni jian ra ko jeꞌa chujni tsaaya, ko jaꞌan tsunkjaꞌan ra xan choo ra. Kuthimejan unchao tseꞌna ra ko sinchekji ra ngain nuntheꞌna ná.»
GEN.42.35	Kuthimejan are kunxiree xan kustee nueꞌe xan binthegithja xan thi teringa tumii xan, thi binthekjengaxin xan ꞌna. Ko jeꞌe xan kunixin ndudee xan anto binthexraon na̱. 
GEN.42.36	Kuthimejan Jacob ndachro ngain xan:
GEN.42.36	—Jaꞌa ra tatedantsjena ra xanꞌna. Mee José ikoꞌa ngajin na, kai Simeón ikoꞌa ko jai rinao ra satsjiꞌo ra Benjamín. Kain juachjaon jiꞌi ndasuen na jaꞌan.
GEN.42.37	Kuthimejan Rubén ndachro ngain ndudee:
GEN.42.37	—Suixin jeꞌo dechjana juachaxin tsjiꞌan xan ko ujaꞌan sikian xan, ko ja̱ irrukjankianꞌa Benjamín, suixin nchao seguꞌen kayui xanꞌna.
GEN.42.38	Ko Jacob batheꞌe ko ndachro:
GEN.42.38	—Xanꞌna tsjiꞌa xan ngajin ra. José undabeꞌen, ko jeꞌo xan jiꞌi dithuena. Ja̱ chrujan tsuꞌen xan ngatja nthiꞌá, jaꞌa ra tasuꞌen ni ra ixin juachjauen xan.
GEN.43.1	Anto kuchjunga thi bane chujni nguii nunthe Canaán, 
GEN.43.2	mexinxin Jacob ko xeꞌen are ndajueꞌe na̱ thi nua kachji juiaxin na̱ nunthe Egipto, jeꞌe ndachro:
GEN.43.2	—Thji ra Egipto inaa ko theꞌna ra icha nua ixin sunthe ná.
GEN.43.3	Aro Judá batheꞌe:
GEN.43.3	—Thi xii ndachjejin ná: “Ja̱ sikunaꞌa xan choo, xan icha nchiin, icha jian isiꞌa ra.” 
GEN.43.4	Mexinxin ja̱ tsanchrjanda xan tsji xan ngajin ná, nchao tsji ná sikeꞌna ná nua kachji; 
GEN.43.5	ko ja̱ ruchjeꞌa xan juachaxin tsji xan, jaꞌan ná tsjiꞌa ná, ixin thi xii ndachjejin ná: “Ja̱ sikunaꞌa xan choo, xan icha nchiin, icha jian isiꞌa ra.”
GEN.43.6	Ko ndachro Israel:
GEN.43.6	—¿Unda ndache ra ixin bithuꞌe inaa xan choo ra? ¿Unda anto jianꞌa ncheꞌe ra ngajin?
GEN.43.7	Ko binthegatheꞌe xan:
GEN.43.7	—Xii mee anto banchiangina ná ixin suixin ntha, ko ndachro: “¿A xra jichon ndudaa ra? ¿A chunda ra inaa xan choo ra?” Ko jaꞌan ná jeꞌo bathaa ná thi jeꞌe banchiangina ná. ¿Kexreen rukununanxin ná ixin jeꞌe rundachjejin ná: “Sikoo ra xan choo ra”?
GEN.43.8	Ko Judá ndache ndudee:
GEN.43.8	—Tanchrjanda xan tsji xan ngajin na ko jaꞌan sarinda xan, ko satsji ná tuin ja̱ rinao xra sunthechon ná kain ná. 
GEN.43.9	Jaꞌan sarinda xan ko setsingataꞌa na thi tsuꞌen xan. Ko ja̱ sikianꞌa xan ngajin inaa, jaꞌan setsingataꞌa na thi jianꞌa sinchekininxin na kainxin nchaꞌon. 
GEN.43.10	Ko ja̱ rukayakunaꞌa ni ra kain nchaꞌon teꞌi, uyuxin nthiꞌá rukji ná ko rukjan ná.
GEN.43.11	Ko Jacob ndachro ngain xan:
GEN.43.11	—Ja̱ xruꞌin inaa dithua ná sinthoꞌo ná, ncheꞌe ra thi sincheꞌe ra. Thji ra ngain xii yaa, aro ngaa thi sikuxin ra nuaꞌa ná, dankaa ra thi icha jian dajon nunthe te ná, nchin ndabalsamo, nchin tsjen, nchin ndaxrajni, nchin tsjuka diꞌin mirra, nchin nuez ko nchin almendra. 
GEN.43.12	Thjiꞌo ra tumi kunkjaꞌan ra na̱ ixin ja̱ chrujan ni tjajin ko sanchiaꞌa ra na̱ tumii na̱, ko kai thjiꞌo ra icha tumia ra. 
GEN.43.13	¡Sathji ra!, thjiꞌo ra xan choo ra ko thji ra ngain xii yaa inaa. 
GEN.43.14	Ndo Dio, Ndo chunda kainxin juachaxin, tsjengijna ra Ndo are sinthe ra ngathexin kon xii yaa ixin tsanchrjanda Simeón, ko Benjamín nchao rukjan ngajin ra. Ko ja̱ sinthatjaan kain xanꞌna, ¡ncho tuꞌen thi rugunda tsuꞌen!
GEN.43.15	Ko xeꞌen Jacob kuaa xan thi binthegikao xan, kuaa xan tsjé tumi ko bikao xan Benjamín, ko jaikua sabinthekji xan Egipto. Are bintheji xan kunchieꞌen xan ngain José, 
GEN.43.16	ko José bikon ixin Benjamín juii ngain xan, ko ndache xi ncheꞌe xra thetuꞌan ngain nchianduꞌa:
GEN.43.16	—Thjiꞌo xii teꞌi ngain nchiania, ko duena naa kuxinthaa ko nchechjan ba ixin sinekiꞌan xa jai ngusine nchaꞌon.
GEN.43.17	Ko xi thetuꞌan ngain nchianduꞌa José bincheꞌe xa thi bituꞌen xa, ko sabikao xa kain xan choo José, 
GEN.43.18	aro jeꞌe xan binthexraon xan ixin bikao na̱ xan ngain nchianduꞌa José, ko ndache choo xan:
GEN.43.18	—¡Bikoo ná na̱ nthiꞌi ixin thi tumi bankaa ná na̱ ngain thi kjuiuxin ná nua kachji, ko rundachro xa ixin jaꞌan ná kuemeꞌe ná, ko sinthakjan ná na̱ xi nchexree na̱ ko santsjaa ná na̱ kain kuluchuꞌa ná!
GEN.43.19	Mexinxin are uchiaon tediji na̱ nchia, kunchieꞌen xan ngain xi nchexree José, 
GEN.43.20	ko ndachro xan:
GEN.43.20	—Dekiꞌin suixin, nduaxin jaꞌan ná ujuiꞌi ná naa nthiꞌá bikeꞌna ná nua kachji. 
GEN.43.21	Ko thi kuꞌen are juiꞌi na̱ kueꞌna ná are mee, ixin are usakjan ná ko ndabithuna ná thi tse ná thi̱e ko banthjaa ná kustee nuana ná, ko ngaa nanaa kusta bingachjian nua kachji bithja ná tumina ná. Ko yaa beꞌe kain tumi kjuenga ná ꞌna, ko jai bikian ná tumi ixin sinthakjan ná tumi. 
GEN.43.22	Kai bikian ná icha tumi tsenanxin ná icha nua kachji. Aro nunaꞌa ná kensen bakeꞌe tumina ná ngain thi kjuianxin ná nua, are mee.
GEN.43.23	Ko xi nchexree José batheꞌe:
GEN.43.23	—Unchao, xraonꞌa ra. Ndo Diua ra bincheꞌe ixin kununxin tumi mee ngain thi kjuiuxin ra nuaꞌa ra, ixin jaꞌan nuna jian ixin jaꞌa ra chjana ra tumi.
GEN.43.23	Ko xi nchexree José bantsje Simeón ko binchechieꞌen ngain xan choo. 
GEN.43.24	Kuthimejan xi ncheꞌe xra bikao kain xan ngain nchianduꞌe José, ko bajon jinda ixin kjueen xan ruthee xan ko bajon thi juine kuluchuꞌe xan.
GEN.43.25	Ko jeꞌe xan bantsje xan thi bikao xan ko chuꞌen xan José ixin rukii ngusine nchaꞌon, ixin jeꞌe xan kunuꞌe xan ixin rukii José rujine.
GEN.43.26	Ko are José biji nchia, jeꞌe xan bajon xan kain thi juiaꞌo xan ko binthethuxin xan ko bisetaꞌa xan nunthe. 
GEN.43.27	Ko José banchiangi kexreen te xan:
GEN.43.27	—¿Kexreen jii ndudaa ra, thi dachrichjan ndachjejin ni ra? ¿A xra jichon?
GEN.43.28	Xendua xan ko ndachro xan:
GEN.43.28	—Ndudana ná xra jichon ndo ko nchao jii ndo.
GEN.43.28	Ko kjan bisetaꞌa xan nunthe.
GEN.43.29	Ko José tsjeꞌe kain xan ko bikon Benjamín, xan choo jeꞌe, xeꞌen janee ko ndachro:
GEN.43.29	—¿A jiꞌi xan choo ra, xan icha nchiin, thi jaꞌa ra ndachjejin ni ra? ¡Ndo Dio sinthanchaon ko tsiakunuaꞌa jaꞌa, Benjamín!
GEN.43.29	Ko José are ndachro jiꞌi, 
GEN.43.30	ko bikon xan choo, xraa ndakuaiya anseen, ko binao rutsjanga. Ko José bachrjegee ko sakjui thi dejuaxiꞌin ko beꞌe tsjanga. 
GEN.43.31	Ko are ujuexin tsjanga, kunthi nda ngakon ko bachrje ko ndachro ngain xi nchexree: «¡Dakee ra thi sunthe ná!»
GEN.43.32	Ko jee bakeꞌe na̱ thi juine José ko jee bakeꞌe na̱ thi juine xan choo, ko ni egipcio beꞌe nthiꞌa kai jee binthe na̱ ixin ni egipcio chroꞌa nekaꞌo ni hebreo ixin ndachro na̱ ixin xruꞌin renthe ni hebreo. 
GEN.43.33	Ko José ndache xan kexreen ruginthe xan ngathexin kon jeꞌe ko kuexinxin ngain xan saꞌo ko juexinxin ngain xan icha nchiin, ko jeꞌe xan xratao binchexruan choo xan. 
GEN.43.34	Ko thi ndaxra betaꞌa ngain nthanchauen José ixin rujine jeꞌe, bajon ngain xan choo ko naꞌo nthiꞌá icha tsjé bajon ngain xan Benjamín. Kuthejan juine na̱ ko biꞌi na̱ ko anto chee na̱.
GEN.44.1	Ko José kuetuꞌen xi nchexree, xi icha chunthiaxin ko ndachro:
GEN.44.1	—Nchekaon thi dikauxin xii teꞌi nua kachji ko ngaa yaa, kai dakee tumii xa. 
GEN.44.2	Kuthimejan dakee thi jaꞌan dixin vino, thi dikunchjianxin chia plata ngaa thi jidikauxin nua kachji, xan icha nchiin ko kai tumii xan.
GEN.44.2	Ko xi ncheꞌe xra bincheꞌe xa thi ndachro José. 
GEN.44.3	Ko are ubingasaan, xan choo José binthencheka xan kuluchuꞌe xan ko sabinthekji xan. 
GEN.44.4	Ko xra kjínꞌa bintheji na̱ are José ndachro ngain xi nchexree, xi icha chunthiaxin:
GEN.44.4	—Dingathjen ko rueꞌe ni xii sabinthekji ko are usasutse na̱ ndache na̱: “Nchana anto jian bincheꞌe ngajin ra, ¿unda jianꞌa bincheꞌe ra ngain nchana? ¿Unda dikema ra thi dixin vino nchana thi dikunchjianxin chia plata? 
GEN.44.5	Ko mee thi dundeꞌe nchana ixin datsuanxin keꞌe sikuꞌen. ¡Nduaxin jaꞌa ra anto jianꞌa bincheꞌe ra ngain nchana!”
GEN.44.6	Ko are xi nchexree José bitse xan, ndachro ngain xan inchin kuetuꞌan José. 
GEN.44.7	Ko jeꞌe xan binthegatheꞌe xan:
GEN.44.7	—¿Unda jañaa ndachjejin ni ra? Jaꞌan ná xruꞌin nchaꞌon runthaꞌa ná yaa. 
GEN.44.8	Suixin nuꞌa ixin kjankiꞌan ná tumi biraxin ná ngaa thi kjuianxin ná nua kachji. Mexinxin, ¿unda rukema ná chia oroe ko chia platee nchaa? 
GEN.44.9	¡Thjee thi dixin vino nchaa, ko ja̱ sinchii, ncho deꞌen thi dikema!, ko xro icha ná ndarrukjan ná xraa ni nchexraa suixin.
GEN.44.10	Kuthimejan xi nchexree José ndachro:
GEN.44.10	—Jañaa tsuꞌen inchin techro ra, aro jeꞌo xan dikema thi dixin nchana vino, mee xan rukjan xi nchexrana, ko xro icha ra nchao satsji ra ixin xruꞌin teka ra.
GEN.44.11	Ko jeꞌe xan jaikua binthegankajiꞌin xan kuluchuꞌe xan thi teringa nueꞌe xan ko binthekunxiree xan. 
GEN.44.12	Ko xi nchexree José kuexiꞌin kjuee ngaa kain thi teringa nua kachji ko kuexinxin ngain xan saꞌo ko juexinxin ngain xan icha nchiin. Ko bithja xa thi dixin vino José ngaa thi jidikauxin Benjamín nueꞌe. 
GEN.44.13	Ko kain xan choo José are bikon xan jiꞌi, kuinchje xan lunthue xan ixin anto binthexraon xan ko tabinthechiin xan. Kuthimejan kjan xan binthencheka xan kuluchuꞌe xan ko sakjan xan ngain José. 
GEN.44.14	Ko are ubinthegiji xan, José xra tajii ngain nchianduꞌa, kuthimejan Judá kunixin kain xan choo binthethuxin xan ko bisetaꞌa xan nunthe ngathexin kon José. 
GEN.44.15	Ko José ndache xan:
GEN.44.15	—¿Keꞌe binchena ni ra? ¿Abenuaꞌa ra ixin naa xii xraa jaꞌan, nuꞌe xa datsuꞌen xa thi sikuꞌen?
GEN.44.16	Judá batheꞌe:
GEN.44.16	—¿Keꞌe nchao rundachrjan ná ngajin suixin? Chroꞌa tsjaago ná ixin xruꞌin teka ná, Ndo Dio nuꞌe Ndo thi teka ná, mexinxin jinchegatho ná Ndo thi tangi jiꞌi ko jai kainxin ná tarrukjan ná xi nchexraa suixin, ko kai thi xan bireꞌe na̱ thi degixin vino.
GEN.44.17	Ko José ndachro:
GEN.44.17	—Naꞌi jaꞌan chroꞌa sinthaꞌa yaa; jeꞌo xan bechunda thi jaꞌan dixin vino, yaa thi tarrukjan xi nchexrana ko xro icha ra unchao sathji ra ngain nduꞌa ndudaa ra ko ixruꞌin kensen sinthañao ra.
GEN.44.18	Kuthimejan Judá kunchieꞌen ngain José ko ndachro:
GEN.44.18	—Denthatsaꞌan ñao, dekajanda na senichjaꞌa nchiunchjaon, ko denthatsaꞌan ñao deguñaoꞌa ngajin na ixin suixin anto renthe xraa xi faraón. 
GEN.44.19	Suixin beganchangina ni ntha a xra chunda ná ndudana ná ko a xra chunda ná chrujan xan chian ná. 
GEN.44.20	Ko jaꞌan ná bathaa ná, jaan, xra jii ndudana ná ko anto junchjan ndo ko kai xra chunda ná inaa xan chian ná, xan nchiin, xan binchekunkjiꞌi Raquel are ujunchjan ndo, ko naa xan choo xan jiꞌi undabeꞌen xan ko jeꞌo xan nchiin dithuꞌe. Mexinxin ndudana ná anto thjueꞌe ndo xan. 
GEN.44.21	Ko suixin bendachro ixin sikian ná xan ixin segatsuan xan. 
GEN.44.22	Ko jaꞌan ná bendathjo ntha ixin xan jiꞌi chroꞌa rukinthuꞌe xan ndudee xan, ko ja̱ rukinthuꞌe xan ndo ndarrugenxin ndo juachjaon. 
GEN.44.23	Aro suixin bendachro: Ja̱ rugikianꞌa ná xan, suixin irrugayenaꞌa ni ntha.
GEN.44.24	«Ko mexinxin are baso ná ngain ndudana ná kuekian ná ndo kain thi suixin bendachjejin ni ntha. 
GEN.44.25	Kuthimejan ndudana ná kuetuna ná ndo ixin rukjan ná rugikeꞌna ná nua kachji, 
GEN.44.26	ko jaꞌan ná bathaa na ndudana ná: “Jaꞌan ná chroꞌa rukjan ná ja̱ tsjianꞌa ná xan chian ná, xan Benjamín, ixin xi thetuꞌan jañaa ndachro xa.” 
GEN.44.27	Ko ndudana ná ndachro ndo: “Jaꞌa ra unuꞌa ra ixin chriꞌna Raquel yuto chjan chjanna nchra. 
GEN.44.28	Ko naa xan sakjui xan ko ikjanꞌa bikon xan, ko jaꞌan xraxaꞌon ixin naa kuxiigo chrintho taguen ba xan. 
GEN.44.29	Ko ja̱ satsjiꞌo ra xan jiꞌi ko chrujan thi jianꞌa tsuꞌen xan, jaꞌa ra ndasuenxin ni ra juachjauen xan.”
GEN.44.30	«Ko jai, chroꞌa rukjan na nchianduꞌa ndudana ja̱ rukjankianꞌa xan ixin ndudana ná najindaxinxon ndo xan. 
GEN.44.31	Ko are ndudana ná sikon ndo ixin irrukjankianꞌa ná xan, ndaseꞌen ndo ko jaꞌan ná setsingataꞌa ná ixin ndaseꞌen ndo. 
GEN.44.32	Jaꞌan ndathjan ndudana ixin jaꞌan sarinda xan, ko ja̱ rukjankianꞌa xan, jaꞌan setsingataꞌa na thi jianꞌa yaa kainxin nchaꞌon. 
GEN.44.33	Mexinxin denthatsaꞌan ñao, dekajanda na jaꞌan sithuna ixin jeꞌe xan ko rukjan na xinchexraa suixin, ko jeꞌe xan sarrukjankaꞌo choo xan. 
GEN.44.34	¿Kexreen rukjan na jaꞌan ngain ndudana ja̱ tsjianꞌa xan chian ngajin na? Jaꞌan tsixinaꞌa sikon juachaon sitaꞌa ndudana.
GEN.45.1	Ko José ichroꞌa tenkua ngathexin kon kain na̱, mexinxin kuyao suji ko ndachro ngain ni nchexree: «¡Dachrje ra kain ra!» Ko ixruꞌin ni nchexree beꞌe ngain jeꞌe are ndachro ngain kain xan choo kensen jeꞌe.
GEN.45.2	Ko anto tsjanga ko ni egipcio kuiꞌin na̱ jiꞌi, ko kai kunuꞌe faraón. 
GEN.45.3	Ko José ndachro ngain xan choo:
GEN.45.3	—¡Jaꞌan José na! ¿A xra jichon ndudana?
GEN.45.3	Aro kain xan choo anto binthexraon xan, mexinxin chroꞌa binthegatheꞌe xan. 
GEN.45.4	Ko José ndachro inaa:
GEN.45.4	—Nthatsaꞌan ñao ra tunchieꞌen ra ngajin.
GEN.45.4	Ko are jeꞌe xan binthekunchieꞌen xan, jeꞌe ndache xan:
GEN.45.4	—Jaꞌan José na, xan choo ra, thi jaꞌa ra binchekji ra ngain nunthe Egipto, 
GEN.45.5	aro taꞌa ra juachjaon ko dinthechinꞌa ra ixin binchekji ni ra nthiꞌi. Ndo Dio thi ruaꞌan na nthiꞌi ko jañaa kjuengijnaxin ná Ndo kain ná, ko tsjé chujni benꞌa. 
GEN.45.6	Uyuxin nano jii jintha ko xraa ditjaan inaꞌo nano, ko xruꞌin seꞌe ko maski singa xruꞌin suan. 
GEN.45.7	Ndo Dio ruaꞌan na Ndo nthiꞌi icha saꞌo ke jaꞌa ra, ko jañaa senꞌa ra jaꞌa ra ko chujnia ra ko ni sachrjeninxin ra, ko jañaa Ndo Dio tsjaago thi jié juachaxin chunda ixin tsjengijna ra. 
GEN.45.8	Ko Ndo Dio bincheꞌe Ndo ixin jaꞌan juiꞌi nthiꞌi, ko jeꞌa jaꞌa ra bincheꞌe ra yaa, ko jeꞌe Ndo chjana Ndo juachaxin thetuꞌan nguii nunthe Egipto, ko kai thjengijna faraón. 
GEN.45.9	Jai dingaxin ñao ra thji ra ngain ndudana ko ndache ra ndo: “Jaꞌin ndachro xaꞌan xan José: Ndo Dio bakeꞌe na ixin tsetuꞌan nguii nunthe Egipto. ¡Dekunchrjanꞌa ko tuin sitsjena! 
GEN.45.10	Ko sejiꞌi suixin, kain xaꞌan, kain xanthia ko kain kuxigua ko kain thi chunda suixin ixin sinthe ntha ngain nunthe Gosén, ko chiaon sunthexin ná. 
GEN.45.11	Ko nthiꞌi ruchjaꞌa ra kain thi sinthe ntha, suixin ko kain ni chujnia ntha; ixin xra seꞌe jié jintha inaꞌo nano, ko ja̱ siꞌa ntha suixin ko ni nchiandui ntha sinchetjaan ra kain.” 
GEN.45.12	Xan chian Benjamín ko jaꞌa ra tedikon ra ixin ndua jaꞌan José ko tethiꞌin ra thi jaꞌan rindachrjan. 
GEN.45.13	Ko thekiꞌin ra ndudana kain juachaxin chunda nthiꞌi Egipto, ko kain thi bikon ra. ¡Tuin thji ra dirrueꞌe ra ndudana!
GEN.45.14	Ko José ko Benjamín kjuua choo ko binthetsjanga. 
GEN.45.15	Kuthimejan José kuetuxin kain xan choo ixin chjee xan juajna, ko anto tsjanga are kjuua kain xan choo. Kuthimejan xan choo José ukuexiꞌin xan nichjee xan ixin ixruꞌin juaxraon bechunda xan.
GEN.45.16	Ko kai chujni beꞌe nchianduꞌa faraón kuiꞌin na̱ ixin nthiꞌa beꞌe kain xan choo José, ko faraón ko kain chujnii chee na̱ are kuiꞌin na̱ jiꞌi. 
GEN.45.17	Ko faraón ndachro ngain José:
GEN.45.17	—Ndache xan choo sincheka xan kuluchuꞌe xan ko rukjan xan ngain nunthe Canaán, 
GEN.45.18	ko tsiaꞌo xan ndudaa ra ko chujnii xan. Ko jaꞌan ruchjaꞌa na̱ nunthe icha jian jii ngain nunthe Egipto, ko sine na̱ kain thi jian dajon nunthe jiꞌi. 
GEN.45.19	Kai thetuꞌen xan ixin nthiꞌi Egipto sikauxin xan ntha thingajin kunxin ixin tsiaꞌo xan chriꞌi xan ko nchinchinchjeꞌen xan ko ndudaa ra, ko ncho thii na̱. 
GEN.45.20	Ko tsaꞌa na̱ juachjaon ixin thi tsinthueꞌe na̱ nthiꞌa, ixin nthiꞌi jeꞌe na̱ ruchunda na̱ kain thi jian jii ngain nunthe Egipto.
GEN.45.21	Ko jañaa bincheꞌe xeꞌen Israel, ko José bajon ntha thingajin kunxin inchin ndachro faraón, ko bajon thi rujine xan ngatja nthiꞌá. 
GEN.45.22	Kai bajon luntho narua ngain kain xan choo, aro ngain Benjamín bajon nii renkia chia plata ko naꞌo luntho rugengaa. 
GEN.45.23	Ko José ruaꞌan ngain ndudee the kulucho jiyama thi icha jian chunda nunthe Egipto, ko the kulucho kunaꞌa jiyama nua kachji, niuthja ko icha thi sine Jacob ngatja nthiꞌá are rukii. 
GEN.45.24	Ko are José bikanxin xan choo ngatja nthiꞌá, jeꞌe ndache xan:
GEN.45.24	—Thetoꞌa ra nguii satsji ra ngatja nthiꞌá.
GEN.45.24	Ko sabinthekji xan. 
GEN.45.25	Ko bachrjexin xan Egipto, ko kjan xan thi beꞌe ndudee xan ngain nunthe Canaán. 
GEN.45.26	Kuthimejan are kuekiin xan ndudee xan ixin José xra jichon, ko jeꞌe baketuꞌan nunthe Egipto, Jacob ibenueꞌa keꞌe rundachro, ko xratao bithuꞌe ixin bithikaonꞌa thi ndache na̱. 
GEN.45.27	Ko are xra ndachro xan kain thi ndachro José, ko bikon ndo kain ntha thingajin kunxin ruaꞌan José ixin tsjixin Jacob, jeꞌe anto chee. 
GEN.45.28	Kuthimejan Jacob ndachro: «¡Nchao remee, xanꞌna José xra jichon xan! Ko tsji sitsjaa xan, kuthimejan nchao seꞌen na.»
GEN.46.1	Israel, ndudee José, bachrjexin Canaán kunixin kain chujnii ko kain thi chunda. Ko are biji Beerseba, binchendusen kuxiigo ixin binchesayexin Ndo Diue Isaac, thi kjui ndudee. 
GEN.46.2	Thi̱e mee Ndo Dio bayee Israel ngathe kuthachrin ko ndachro:
GEN.46.2	—Jacob, Jacob.
GEN.46.2	Ko jeꞌe batheꞌe:
GEN.46.2	—Nthiꞌi riꞌi.
GEN.46.3	Kuthimejan Ndo Dio ndachro:
GEN.46.3	—Jaꞌan Dio na, Diue ndudaa. Xraonꞌa ixin tsji Egipto ixin nthiꞌa sinthatsjé chujni sachrjeninxin jaꞌa ko sinthakjan na̱ naa rajna anto jié. 
GEN.46.4	Jaꞌan tsji ngajin ngain nunthe Egipto, ko jaꞌan sinthakjan chujni sachrjeninxin jaꞌa ngain nunthe Canaán. Jaꞌa senxin ngain nunthe Egipto ko José seꞌe ngajin ko tsejee makon.
GEN.46.5	Ko Jacob sakjuixin Beerseba, ko xeꞌen binchekani xan ngain ntha thingajin kunxin, kai chriꞌi xan ko kai xan nchinchinchjeꞌen xan, ngain ntha thingajin kunxin ruaꞌan faraón ixin rukjixin na̱ Egipto. 
GEN.46.6	Ko Jacob ko kain chujnii sakjui na̱ Egipto ko sabikao na̱ kuxintheꞌe na̱, kulekue na̱ ko kain thi bechunda na̱ nthiꞌa Canaán. 
GEN.46.7	Ko kain xeꞌen ko kain xanthii sakjui xan ngain jeꞌe.
GEN.46.8	Jaꞌin biꞌin xeꞌen Israel, xan sabikao Egipto:
GEN.46.8	Rubén, xan saꞌo, xan binchekunkjiꞌi Lea. 
GEN.46.9	Kain xeꞌen Rubén kjui: Xan Hanoc, Falú, Hezrón ko Carmi.
GEN.46.10	Ko kain xeꞌen Simeón kjui: Xan Jemuel, Jamín, Ohad, Jaquín, Zohar, ko Saúl thi kjui xeꞌen nchri cananea.
GEN.46.11	Ko kain xeꞌen Leví kjui: Xan Gersón, Coat ko Merari.
GEN.46.12	Ko kain xeꞌen Judá kjui: Xan Er, Onán, Sela, Fares ko Zara; (aro xan Er ko xan Onán ndabinthegeꞌen xan nthiꞌa Canaán). Ko xeꞌen Fares kjui Hezrón ko Hamul. 
GEN.46.13	Ko kain xeꞌen Isacar kjui: Xan Tola, Fúa, Job ko Simrón. 
GEN.46.14	Ko xeꞌen Zabulón kjui: Xan Sered, Elón ko Jahleel.
GEN.46.15	Kain chjan teꞌi bechunda Lea ngain Jacob are binthe na̱ Padan-aram, ko kai xan Dina. Ko kan ko thenii chujni bachrjeninxin Jacob ko Lea, xan xii ko xan nchrii. 
GEN.46.16	Ko xeꞌen Gad kjui: Xan Zifión, Hagui, Ezbón, Suni, Eri, Arodi ko Areli. 
GEN.46.17	Ko xeꞌen Aser kjui: Xan Imna, Isúa, Isúi, Bería, ko Sera nchri choo xan. Ko xeꞌen Bería kjui; xan Heber ko Malquiel. 
GEN.46.18	Kain chjan teꞌi bachrjeninxin Jacob ko Zilpa, nchri ncheꞌe xra bajon Labán ngain Lea. Ko kain chujni bachrjeninxin ni teꞌi kjui theinkjaon chujni.
GEN.46.19	Ko xeꞌen Raquel, thi kjui chriꞌi Jacob, kjui: Xan José ko Benjamín. 
GEN.46.20	Ko guan yoo xeꞌen José ngain nunthe Egipto, xan Manasés ko xan Efraín xan binchekunkjiꞌi Asenat, ko ndudee Asenat kjui Potifera xi danee rajna On. 
GEN.46.21	Ko xeꞌen Benjamín kjui xan Bela, Bequer, Asbel, Gera, Naamán, Ehi, Ros, Mupim, Hupim ko Ard. 
GEN.46.22	Ko xan teꞌi xan bachrjeninxin Raquel ko Jacob, thi thenoo chujni bachrjeninxin na̱.
GEN.46.23	Ko xeꞌen Dan kjui: xan Husim. 
GEN.46.24	Ko xeꞌen Neftalí kjui: Xan Jahzeel, Guni, Jezer ko Silem. 
GEN.46.25	Ko xan teꞌi bachrjeninxin Bilha ko Jacob, ko Bilha kjui nchri ncheꞌe xra bajon Labán ngain Raquel, ko yaato chujni bachrjeninxin ni teꞌi.
GEN.46.26	Ko kain chujni teꞌi bijikao Jacob ngain nunthe Egipto, thi chujni bachrjeninxin jeꞌe ko bikinꞌa nchri deindeꞌe, ko binthekji nii kan ko inkjaon chujni. 
GEN.46.27	Ko kai bikin Jacob ko José ko kayui xeꞌen José, xan bintheguanxin Egipto, ko kain chujnii Jacob bintheji Egipto, kjui nii kan ko the na̱.
GEN.46.28	Ko are uchiaon rugiji na̱, Jacob binchetaon nthiꞌá Judá ixin rugetan José ko ruganchiangiꞌi kexeꞌe nthiꞌá thji Gosén. Ko are biji na̱, 
GEN.46.29	José kuetuꞌan ruxrangiꞌi na̱ kunxin ngain ntha thingajin ba ixin bichuꞌen ndudee ngatja nthiꞌá. Ko are José bikon ndudee, kuinga bikjua ndo, ko see tsjanga ngataꞌa nthachaan ndudee. 
GEN.46.30	Ko Israel ndachro ngain José:
GEN.46.30	—Jaꞌan ubikon ko nuna ixin richon, ¡ko jai unchao ndaseꞌen na!
GEN.46.31	Kuthimejan José ndache xan choo ko kain ni nchianduꞌe ndudee:
GEN.46.31	—Tsji sitsjaa faraón ixin sinthanua, ko rundathjan ixin xan chian ko kain ni nchianduꞌa ndudana binthe nunthe Canaán juii na̱ ixin bigithuꞌe na̱ ngajin na. 
GEN.46.32	Ko rundathjan ixin thi thingaria ra kuxiigo yaa xraa ra, mexinxin bikoo ra kuleko, kuxinthaa ko kain thi techunda ra. 
GEN.46.33	Ko are sayaꞌa ra faraón ko sanchiangiꞌa ra keꞌe xra ncheꞌe ra, 
GEN.46.34	jaꞌa ra ndache ra ixin juxon kuleko nchiangi ra xraa ni xranchrjeꞌan ra. Ko jañaa nchao sithuꞌa ra ngain nunthe Gosén ixin ni egipcio nchexruxinꞌa na̱ ni thingaria kuleko.
GEN.47.1	José kjui bitsjeꞌe faraón ko ndachro:
GEN.47.1	—Ndudana ko xan chian ubinthekixin na̱ nunthe Canaán ko ute na̱ ngain nunthe Gosén, ko sajuiaꞌo na̱ kulekue na̱, kuxintheꞌe na̱ ko kain thi techunda na̱.
GEN.47.2	Ko José bikao naꞌo xan choo ngain faraón ixin binchegatsuan xan. 
GEN.47.3	Ko faraón banchiangiꞌi xan ko ndachro:
GEN.47.3	—¿Keꞌe xra ncheꞌe ra?
GEN.47.3	Jeꞌe xan binthegatheꞌe xan:
GEN.47.3	—Jaꞌan ná thingaria ná kuleko xraa ni xranchrjena ná. 
GEN.47.4	Ko juiꞌi ná ixin sithuna ná ngain nunthe jiꞌi, ixin ngain nunthe Canaán anto jii jintha ko xruꞌin kachji sine kulekuna ná. Denthatsaꞌan ñao suixin, dekajanda ni ntha sinthe ná ngain nunthe Gosén.
GEN.47.5	Kuthimejan faraón ndache José:
GEN.47.5	—Ndudaa ko xan choo juii na̱ biginthe na̱ ngajin. 
GEN.47.6	Ko nunthe Egipto jaꞌa thetuꞌan. Ko dajon Gosén thi icha jian jngi jii ngain nunthe Egipto, ko ncho dinthe na̱ ko ja̱ chrujan xan choo jian nuꞌe xan dayakuꞌen xan kuxiigo, dakee xan ixin sayakuꞌen xan kuxiguna.
GEN.47.7	Kuthimejan José bikao ndudee ngain faraón ixin binchegatsuan ndo. Ko Jacob bajon juajna ngain faraón kunixin jié juasaaya ko binchenchaon. 
GEN.47.8	Ko faraón banchiangiꞌi Jacob:
GEN.47.8	—¿Kieꞌen nano chunda?
GEN.47.9	Jacob batheꞌe:
GEN.47.9	—Uchunda naa renkia ko kan ko the nano chrji ndaꞌa ko ndeꞌi, ko maski jian o jianꞌa uridathua nano teꞌi, aro xra tuyaiꞌa inchin nano binthechon ni ndudachriꞌna xranchrjen.
GEN.47.10	Ko Jacob binchenchaon faraón ko bachrjexin nthiꞌa. 
GEN.47.11	Ko José bajon nunthe icha jian jii ngain nunthe Egipto ngain ndudee ko xan choo ixin ruginthe na̱ nthiꞌa, jañaa inchin kuetuꞌan faraón. Ko jañaa ndudee ko xan choo binthechunda na̱ nunthe ngain nuntheꞌe Ramesés. 
GEN.47.12	Ko José chjee ndudee thi juine ndo, ko kai nanaa xan choo chjee xan thi rugithja rune jeꞌe xan ko chriꞌi xan ko xeꞌen xan.
GEN.47.13	Ko nguii nunthe Egipto xruꞌin nua kachji beꞌe ko icha suji beꞌe jintha. Ko ngain nunthe Egipto ko nunthe Canaán chujni bagenxin na̱ jintha. 
GEN.47.14	Ko José batse kain tumii ni nunthe Egipto ko ni nunthe Canaán ixin binchekjiꞌi nua kachji, ko kuenchjiꞌan tumi ngain nchianduꞌa faraón. 
GEN.47.15	Ko are ndajuexin tumii ni egipcio ko tumii ni Canaán, kain ni egipcio kjui na̱ ngain José ko ndachro na̱:
GEN.47.15	—Chjana ra thi sine ná, jeꞌa jian tsajanda ni ra senxin ná jintha ixin ixruꞌin tumina ná.
GEN.47.16	Ko José batheꞌe:
GEN.47.16	—Ja̱ ixruꞌin tumi chunda ra, sikoo ra kuxigua ra ko sasingixiꞌan ra ba ixin nua kachji.
GEN.47.17	Ko ni egipcio bikao na̱ ngain José kunxiꞌin na̱, kulekue na̱, kuxintheꞌe na̱, kuluchuꞌe na̱, ko basingixinkaꞌo na̱ kain thi juine na̱ nguii nano mee. 
GEN.47.18	Ko are ndajuexin nano, kjui na̱ bitsjeꞌe na̱ José inaa, ko ndachro na̱:
GEN.47.18	—Chroꞌa sinthaaya ná ngajin suixin ixin ixruꞌin tumi chunda ná ko kuxiguna ná ukuxigua suixin. Ixruꞌin inaa keꞌe ruchjaꞌa ra, jeꞌo dithuena ná jngiꞌna ná ko tsuchji ná ngajin. 
GEN.47.19	¿Unda tsanchrjanda ni ra seꞌen na̱? Theꞌna ni ra jaꞌan ná ko jngiꞌna ná ixin nua kachji. Ko rukjan ná ni nchexree faraón ko sinthaꞌa ná xra ngataon jngiꞌi, ko thi suantaꞌa jngi, jeꞌe tsethuꞌan. Ko jeꞌo dechjana ni ra tsee sine ná ko tsee tsenga ná ko jañaa senxinꞌa ná jintha ko jngi setsingakuaꞌa jngi.
GEN.47.20	Ko José kueꞌna kain jngiꞌi ni egipcio ixin bithuꞌe faraón. Kain ni egipcio binchekji na̱ jngiꞌi na̱ ixin anto suji jintha beꞌe ko jañaa kain jngi Egipto ndakjan jngiꞌi faraón, 
GEN.47.21	ko kain chujnii nunthe Egipto ndakjan na̱ ni ncheꞌe xra kueꞌna faraón, Ko kain jiꞌi bincheꞌe José. 
GEN.47.22	Ko nunthe kuenaꞌa José, kjui jeꞌo nuntheꞌe ni daana ixin faraón bagajon thi bane na̱, mexinxin binchekjiꞌa na̱ jngiꞌi na̱. 
GEN.47.23	Kuthimejan José ndache ni egipcio:
GEN.47.23	—Tsjexin ra, jaꞌa ra ko jngiꞌa ra jaꞌan kueꞌna ixin sithueꞌe faraón, anchee ruchjaꞌa ra tsee thenga ra ngataon jngi. 
GEN.47.24	Ko are suan, kain thi usuan naꞌo tunchjeeya ra, ko naa thi naꞌo kunchjeeya ra chjeꞌe ra faraón, ko thi icha ndadithuꞌa ra ko yaa dantsjenda ra tsee tsenga ra, ko thi icha sinthekoꞌo ra ni nchiandui ra.
GEN.47.25	Ko ni egipcio batheꞌe na:
GEN.47.25	—Suixin kuajandaꞌa ni ntha beꞌen na̱, tajanda ni ntha rukjan ná ni ncheꞌe xra dikeꞌna faraón.
GEN.47.26	Ko José bakeꞌe naa ley ngain nunthe Egipto ixin thi suan ngataon jngi naꞌo ruchjeeya ko naa thi naꞌo ruchjeeya sayee faraón. Ko ley jiꞌi xra bagithikaon na̱ ley are Moisés kji̱n xroon jiꞌi. Ko jeꞌo jngiꞌi ni daana kjuiꞌa jngiꞌi faraón.
GEN.47.27	Ko ni Israel tabinthe na̱ ngain nunthe Egipto ko bayee na̱ nunthe Gosén, ko nthiꞌa kutsjéxin na̱. 
GEN.47.28	Ko Jacob bechon ngain nunthe Egipto theyaato nano, ko kain nano bechon kjui naa renkia ko yoo kan ko yaato nano.
GEN.47.29	Ko naa nchaꞌon are Israel kunuꞌe ixin tuin ndarrugeꞌen, ruaꞌan juajna ixin rukii José ixin rundache:
GEN.47.29	—Ja̱ ndua rinao sincheꞌe naa thi sinthatsaꞌan ñao, dakee raa chringiꞌi nthatsao na ko ndachro ixin jaan, sincheꞌe thi sanchiaꞌa. Nthatsaꞌan ñao, tjabaꞌa na ngain nunthe Egipto. 
GEN.47.30	Are ndaseꞌen na tjabaa na ngain chinthi thi texrabaa ni xranchrjeꞌna.
GEN.47.30	Ko José batheꞌe:
GEN.47.30	—Jañaa tsuꞌen.
GEN.47.31	Aro Israel ndachro:
GEN.47.31	—¡Dajin ixin sincheꞌe thi ndathjo!
GEN.47.31	Ko José bajin ixin jaan, sincheꞌe thi ndachro, kuthimejan Israel bisetaꞌa ngataꞌa saon ngain thi dekjon.
GEN.48.1	Are batho ikanxion nchaꞌon binchenuꞌe na̱ José ixin ndudee anto beniꞌi ndo. Mexinxin José kjui bitsjeꞌe ndudee, ko bikao kayui xeꞌen, xan Manasés ko Efraín. 
GEN.48.2	Are ndache na̱ Jacob ixin juii José ixin bitsjeꞌe, tanuinka bincheꞌe xendua ixin betaꞌa ngain sauen. 
GEN.48.3	Ko Jacob ndachro ngain José:
GEN.48.3	—Ndo Dio, Ndo chunda kainxin juachaxin kununxina Ndo ngain Bet-el, ngain rajna kai diꞌin Luz ngain nunthe Canaán, ko nthiꞌa binchenchaon na Ndo. 
GEN.48.4	Ko ndachjejin na Ndo: “Tsjexin, jaꞌan sinthaꞌa ixin jaꞌa sarichunda tsjé chjan, ko chujni sachrjeninxin jaꞌa tsunchjianxin tsjé rajna yeye, ko nunthe sinthe na̱ tsji nuntheꞌe na̱ kainxin nchaꞌon.” 
GEN.48.5	Ko jai, kayui xaꞌan, xan Efraín ko xan Manasés, xan bintheguanxin nthiꞌi Egipto, are xra bariꞌa ngajin ngain nunthe jiꞌi, xan teꞌi tekininxin na xan jaꞌan, jañaa inchin Rubén ko Simeón. 
GEN.48.6	Ko are sarichunda icha chjan, xan yaa tsji xaꞌan, ixin Efraín ko Manasés kai ruchunda xan, thi ruchjeyeꞌe xanꞌna. 
GEN.48.7	Are jaꞌan kjanxin na Padan-aram, ndabeꞌen janaa Raquel ngain nunthe Canaán, chiaon rugaso ná Efrata, ko nthiꞌa kjuabaa jan ngatja nthiꞌá Efrata, thi rajna jai diꞌin Belén.
GEN.48.8	Ko bikon Jacob kayui xeꞌen José, ko banchiangiꞌi:
GEN.48.8	—¿A xaꞌan xan teꞌi?
GEN.48.9	Ko batheꞌe José:
GEN.48.9	—Jaan, xan teꞌi xan chjana Ndo Dio nthiꞌi Egipto.
GEN.48.9	Ko Jacob ndachro:
GEN.48.9	—Nthatsaꞌan ñao, nchechieꞌen xan icha ngandaxina, ixin sinthanchaon xan.
GEN.48.10	Jacob uatho nthaxii ko ibagikonꞌa jian. Mexinxin José binchechieꞌen xeꞌen ngakee ndudee, ko jeꞌe ndo kuetuxin ndo xan ko kjuua ndo xan. 
GEN.48.11	Kuthejan ndachro ngain José:
GEN.48.11	—Jaꞌan xraxaonꞌa ixin rukjan na rugikon jaꞌa, aro jai Ndo Dio kai chjana Ndo juachaxin bikon xaꞌan.
GEN.48.12	José binthjianxin kayui xeꞌen ngataꞌa ndajuchjiꞌi ndudee, ko bisetaꞌa nunthe. 
GEN.48.13	Kuthejan bakeꞌe José kayui xeꞌen ngathe kon Jacob, ko Efraín bikauxin ngain rajianxin ko Manasés ngain rajngunxin. Ko jañaa Efraín bithuꞌe nu rajngunxin Jacob ko Manasés nu rajianxin. 
GEN.48.14	Aro Jacob bakeꞌe rajian ngain Efraín thi icha nchiin, ko rajngo bakeꞌe ngataꞌa jaa Manasés, maski Manasés thi saꞌo. 
GEN.48.15	Ko jaꞌin ndachro are binchenchaon José:
GEN.48.15	«Thi Ndo Dio bithikaon
GEN.48.15	Ndudachriꞌna Abraham ko ndudana Isaac,
GEN.48.15	Ko jithjengijna na Ndo kainxin nchaꞌon richon.
GEN.48.16	Ko thi ángel kjuengijna na ngain kainxin thi tangi bathua,
GEN.48.16	Jeꞌe sinchenchaon xan xii teꞌi.
GEN.48.16	Ko ixin jeꞌe xan ruxraxaunxin na chujni jaꞌan
GEN.48.16	Ko ndudachriꞌna Abraham,
GEN.48.16	Ko ndudana Isaac.
GEN.48.16	Ko ruchunda xan tsjé chjan
GEN.48.16	Ko tsutsjé chujnii xan ngataꞌa nunthe.»
GEN.48.17	Aro José binchexruxinꞌa ixin ndudee bakeꞌe ndo rajian ngataꞌa jaa Efraín, mexinxin binthjian raa ndudee ngataxin jaa Efraín ko bakeꞌe ra ngataꞌa jaa Manasés. 
GEN.48.18	Ko ndache ndo:
GEN.48.18	—¡Naꞌi, pa, jañaa naꞌi! Jiꞌi xan saꞌo. Degakee rajian ngataꞌa jaa xan.
GEN.48.19	Aro ndudee chroꞌa ndo bincheꞌe ndo jañaa ko ndachro ndo:
GEN.48.19	—¡Ununa! Ko kai jeꞌe sinchechjian naa nunthe jié. Aro xan choo xan, xan icha nchiin icha renthe seꞌe xan, ko chujni sachrjeninxin xan tsjé rajna sinchechjian na̱.
GEN.48.20	Ko ngain nchaꞌon mee Jacob jaꞌin binchenchaon xan:
GEN.48.20	—Ko chujni sachrjeninxin na jaꞌan are sinchenchaon na̱ inaa chujni, jaꞌin rundachro na̱: “Ndo Dio sinthanchaon Ndo, inchin binchenchaon Ndo Efraín ko Manasés.”
GEN.48.20	Ko Jacob saꞌo bakeꞌe Efraín kuthejan Manasés. 
GEN.48.21	Kuthimejan Jacob ndachro ngain José:
GEN.48.21	—Tsjexin, jaꞌan ndaseꞌen na; aro Ndo Dio ngajin ra seꞌe Ndo ko sinthakjan ra Ndo ngain nuntheꞌe ni xranchrjeꞌan ra. 
GEN.48.22	Ko jaꞌan richjaꞌa icha tsjé ke xan choo: ruchjaꞌa jna Siquem, thi bantsjaa ni amorreo are kuetukiꞌan na̱ kunixin chiataade ko ntha chijno.
GEN.49.1	Ko Jacob bayee kain xeꞌen ko ndachro ngain xan: «Dinthendajin ni ra ko rundathjo ra keꞌe sikuꞌan ra kain ra.
GEN.49.2	»Jaꞌan ndudaa ra Jacob tunchieꞌen ra ngajin,
GEN.49.2	ixin tsiꞌin ra thi rundathjo ra jaꞌan, Israel na.
GEN.49.3	»Jaꞌa Rubén, jaꞌa thi xanꞌna xan saꞌo,
GEN.49.3	jaꞌa tsangaxin na, jaꞌa xan saꞌo guan are tsanga bariꞌi,
GEN.49.3	jaꞌa thi saꞌo jitusayaꞌa ko richunda juachaxin.
GEN.49.4	Aro jaꞌa itsjiꞌa inchin xan saꞌo,
GEN.49.4	Ixin jaꞌa xraa ndachaon juxon kjamangiathe
GEN.49.4	ixin bincheꞌe jianꞌa ngataꞌa thi darichritaꞌa
GEN.49.4	ixin barichrikoꞌo naa chriꞌna.
GEN.49.5	»Simeón ko Leví xrajeꞌo ncheꞌe
GEN.49.5	ko chrintho xraa kuxiigo ko tjayakua.
GEN.49.6	¡Jaꞌan rinaoꞌa sariꞌi
GEN.49.6	thi jeꞌe xan ruxrathe xan!
GEN.49.6	Ixin are bintheguñao xan guen xan tsjé chujni,
GEN.49.6	ko jeꞌo ixin juinao xan
GEN.49.6	bincherrengo xan tsjé kuxinthaa.
GEN.49.7	¡Jianꞌa tsjiꞌi thi duñao xan,
GEN.49.7	jianꞌa tsjiꞌi thi anto chrintho xan!
GEN.49.7	Jaꞌan tsunchjekaa xan ngayee chujni sachrjeninxin Jacob;
GEN.49.7	ngain nguixin nunthe Israel.
GEN.49.8	»Jaꞌa, Judá, xan choo sinthasayaꞌa xan.
GEN.49.8	Ko kain ni ningakuꞌan, jaꞌa tsjeꞌe na̱ cha,
GEN.49.8	ko kain xan choo ruchunda xan juasaaya ngajin.
GEN.49.9	¡Xanꞌna Judá! Jaꞌa xraa naa kuleunchjan
GEN.49.9	ixin are uthjexin jine ba kuxiigo duen ba,
GEN.49.9	disee ba ko detsingataꞌa ba nunthe,
GEN.49.9	xraa ncheꞌe naa kuleón jié.
GEN.49.9	¿Ko xruꞌin kensen rinao tunchieꞌen ixin sinchekjayeꞌe ba?
GEN.49.10	Xruꞌin kensen nchao santsjaꞌa juachaxin, jaꞌa Judá,
GEN.49.10	ko xruꞌin thi santsjaꞌa nthasen, thi ntha ruchro ixin chunda juachaxin,
GEN.49.10	tsija thi thetuꞌan nthasen,
GEN.49.10	thi tsetuꞌan nguixin nunthe.
GEN.49.11	Jaꞌa thenchruagaꞌa kuluchuꞌa ngain jngi tho uva,
GEN.49.11	ko kuluchuchjeꞌen ba ngain inaa ntha icha jian
GEN.49.11	Ko thjeen lunthua kunixin ndee tho uva.
GEN.49.12	Ko jmakon icha thie tetsjeꞌe ke ndee tho uva;
GEN.49.12	ko neno icha rua jitsjeꞌe ke tsjin.
GEN.49.13	»Zabulón jaꞌa sariꞌi ngandeꞌe ndachaon,
GEN.49.13	thi nchao senganthjen ntha barco.
GEN.49.13	Ko nuntheꞌa sekaxin ngain nuntheꞌe Sidón.
GEN.49.14	»Isacar, jaꞌa naa kuxiigo tama
GEN.49.14	ko tajijua ngayee yoo thi teaxiꞌin kuxiigo.
GEN.49.15	Ko are sikon ixin nunthe jian nunthe
GEN.49.15	ko chrjuin jii nunthe ixin sinchejugaꞌa,
GEN.49.15	ruchaꞌa sinchechieꞌen lumua ixin tsama,
GEN.49.15	ko sithuaxin sincheꞌe xra, xraa chujni dikeꞌna na̱.
GEN.49.16	»Dan, jaꞌa sincheꞌe jie̱ ngain rajnaa,
GEN.49.16	ixin jaꞌa sachrjeninxin Israel.
GEN.49.17	Dan jaꞌa xraa naa kunchee
GEN.49.17	jii ngandeꞌe nthiꞌá,
GEN.49.17	ko neꞌe ruthee kunxin
GEN.49.17	ko detsinga xi jitaꞌa kunxin.
GEN.49.18	»¡Ndo Diuna, chuan Suixin tsjengijna na!
GEN.49.19	»Jaꞌa Gad, sixinthe tsjé chujni cheꞌe,
GEN.49.19	aro jaꞌa sinchekinga na̱ are jeꞌe na̱ texraxaonꞌa na̱ ixin tsetokoꞌo na̱.
GEN.49.20	»Jaꞌa Aser, ruchunda tsjé thi sinthe;
GEN.49.20	ko sajon thi jikininxin sine ni rey.
GEN.49.21	»Jaꞌa, Neftalí, xraa naa kuxijna xruꞌin kensen thenchrua
GEN.49.21	ko chrjuin te xeꞌen ba.
GEN.49.22	»Jaꞌa, José, xraa naa nthaa jii chrika jinda,
GEN.49.22	ko dajon tsjé thuchjuin
GEN.49.22	ko chaan ntha tanito thjarioꞌo.
GEN.49.23	Ni tjayaxin ntha chijno ningakuꞌan na̱ ko tjaꞌa na̱ chijno
GEN.49.23	ko nguxon tenthañao na̱;
GEN.49.24	Aro anto suji ntha raa
GEN.49.24	ko suji tse ntha chijnuꞌa;
GEN.49.24	¡ko jaꞌa sujixin ixin Ndo Diue Jacob, thi chunda kain juachaxin!,
GEN.49.24	¡ko suji ixin thi jinda ko dayakuꞌen Israel!
GEN.49.25	Ko Ndo Diue ndudaa tsjengijna;
GEN.49.25	Ko Ndo Dio chunda kain juachaxin, sinthanchaon jaꞌa.
GEN.49.25	Ko ngajni sinthanchaunxin Ndo,
GEN.49.25	¡Ko sinthachaon Ndo kunixin thi jii chringi ndachaon!
GEN.49.25	¡Ko sinthanchaon kunixin janaꞌa sinchekunkjiꞌi chjan ko sinchekai xan!
GEN.49.26	Jaꞌan, ndudaa, ko icha rinthanchaon
GEN.49.26	ke inchin binchenchaon na ndudana,
GEN.49.26	ko icha jian ke thi tsunchaunxin kunixin nthajie̱ ko jna xruꞌin nchaꞌon tsjexin.
GEN.49.26	Ko thi kunchaunxin jiꞌi
GEN.49.26	seꞌe ngajin jaꞌa José,
GEN.49.26	ixin jaꞌa xan icha renthe ngayee xan choo.
GEN.49.27	»Jaꞌa, Benjamín, jaꞌa naa kundanixra chrintho,
GEN.49.27	ko are nduuyo jine ba kuxiigo duen ba
GEN.49.27	ko tsukjin tunchjeeya ba thi jueꞌa ba.»
GEN.49.28	Jiꞌi thi the yoo xeꞌen Israel, ko jiꞌi thi ndache nanaa xeꞌen are binchenchaon xan.
GEN.49.29	Naa nchaꞌon Jacob ndachro ngain xeꞌen: «Utuin ndaseꞌen na. Ko tjabaa ni ra chrika ni xranchrjeꞌna ngain thjao jichrjadoꞌo jii ngain jngiꞌi Efrón thi heteo, 
GEN.49.30	nthiꞌa ngain nunthe Canaán. Ko thjao jichrjadoꞌo mee jii ngain nunthe Macpela nu thi chrinxin nchaꞌon chrikee nuntheꞌe Mamre thi kueꞌna Abraham ngain Efrón ixin ruxrabaa ni chujnii. 
GEN.49.31	Nthiꞌa kjuabaa na̱ Abraham ko Sara, Isaac ko Rebeca, ko kai nthiꞌa jaꞌan kjuabaa Lea. 
GEN.49.32	Ko jngi ko thjao jichrjadoꞌo, ndudachriꞌna Abraham kueꞌna ngain ni Het.»
GEN.49.33	Are Jacob juexin kuetuꞌan jiꞌi ngain xeꞌen, kjan betsingataꞌa sauen ko ndabeꞌen.
GEN.50.1	Ko José kjuua ndudee ko kuetuxin ndo ko tsjangaxin ndo. 
GEN.50.2	Kuthimejan kuetuꞌen xi nchexruan bancheꞌe xra ngain, ixin jian ruchjee na̱ xruan nthauꞌe ndudee ixin rukuxraꞌa nthao; ko jañaa bincheꞌe xi nchexruan ngain Israel. 
GEN.50.3	Ko yoo kan nchaꞌon kunchrjeꞌen na̱ chjee na̱ xruan ixin jañaa bakunchrjeꞌen na̱ bancheꞌe na̱ yaa.
GEN.50.3	Ko ni egipcio kuaxin na̱ juachjaon Jacob nii kan ko the nchaꞌon. 
GEN.50.4	Ko are uxethja thi nchaꞌon taxin na̱ juachjaon, José nichjee ni bakjengijna faraón ko ndache na̱:
GEN.50.4	—Ja̱ chundana ni ra juasaaya, jaꞌan nthatsaꞌan ñao ra nichjaxin ni ra ngain faraón ko ndache ra, 
GEN.50.5	ixin are ndudana uchiaon ndarrugeꞌen ndo, jeꞌe ndo bincheꞌe ndo ixin jaꞌan bajin ngain ndo ixin are rugeꞌen ndo rukjabaa ndo ngain thi chinthi jeꞌe ndo binchechjian ndo ngain nunthe Canaán. Mexinxin ndache ra ixin tsanchrjanda na tsji sikjabaa ndudana, ko tuin rukjan na.
GEN.50.6	Ko faraón ruaꞌan juajna ko ndachro:
GEN.50.6	—Thji dikjabaa ndudaa, jañaa inchin banchia ndo.
GEN.50.7	Kuthimejan José kjui bikjabaa ndudee, ko José bikao kain ni nchexree faraón, ni baketuꞌan ngain nchianduꞌa ko ngain nunthe Egipto, 
GEN.50.8	ko kain chujnii Jacob, ko kain xan choo José ko ni nchianduꞌa jeꞌe. Ko ngain nunthe Gosén bithuꞌe jeꞌo ni nchinchjan ko kain kuxigue na̱. 
GEN.50.9	Ko kai kjui chujni dikao ntha thingajin kunxin ko ni tetaꞌa kunxin, ko anto tsjé chujni bikao José. 
GEN.50.10	Ko are biji na̱ ngain jngi diꞌin Atad, thi jii chrikee nda Jordán, ko nthiꞌa binchechjian na̱ xraa naa kiai ko yaato nchaꞌon kuaxin na̱ juachjaon Jacob.
GEN.50.11	Ko are ni cananeo binthe nu yaa bikon na̱ kain thi jituꞌen, ko ndachro na̱: «Nchingo ni egipcio ndabeꞌen naa chujnii na̱, naa ni anto jié juachaxin chunda.» Mexinxin binchegiꞌin na̱ Abel-mizraim, ixin ndachro na̱: «Ngain nunthe jiꞌi anto jié juachjaon chunda ni egipcio.»
GEN.50.12	Kain xeꞌen Jacob bincheꞌe xan thi kuetuꞌen ndudee xan, 
GEN.50.13	ixin bikao xan ndo Canaán, ko kjuabaa xan ndo ngain thi thjao dichrjadoꞌo jii ngain jngi diꞌin Macpela, chiaon nunthe Mamre. Jiꞌi thi chinthi kueꞌna Abraham ngain Efrón thi heteo. 
GEN.50.14	Kuthimejan are ujuexin xrabaa ndudee José, jeꞌe sakjan Egipto kunixin kain xan choo ko kain ni bikao.
GEN.50.15	Ko ixin ndabeꞌen Jacob, kain xan choo José xraxaon xan: «¿Mee ja̱ xra ningakuan ná José, ko sinao chrujan sinthaa ná ixin kain thi binthukoo ná?» 
GEN.50.16	Mexinxin jeꞌe xan ruaꞌan xan naa juajna ngain José ko ndachro xan: «Are xra bechon ndudaa ná, kuetuna ná ndo 
GEN.50.17	Jaꞌin ndache ra José: “Nthatsaꞌan ñao, nchetjañeꞌe xan choo kain thi jianꞌa binthaꞌa xan.” Mexinxin nthatsaꞌan ra ñao nchetjañana ni ra thi jianꞌa binthaꞌa ná, jaꞌan ná xro ni nchexree Ndo Diue ndudaa ná.»
GEN.50.17	Ko are ni bikao juajna tenichja ná ngain José, jeꞌe kuixinꞌa ko beꞌe tsjanga. 
GEN.50.18	Kuthimejan are ubintheji xan choo, kain xan bethuxin xan ko bisetaꞌa xan nunthe, ko ndachro xan:
GEN.50.18	—Nthiꞌi te ná ngajin, jaꞌan ná xi nchexraa.
GEN.50.19	Aro José batheꞌe:
GEN.50.19	—Xraonꞌa ra. Jaꞌan jeꞌa Dio na ixin sinthaꞌa jie̱. 
GEN.50.20	Jaꞌa ra xraxaon ra binchena ni ra thi jianꞌa, aro Ndo Dio binchekjan thi jianꞌa mee, naa thi jian ko jañaa kjuengijnaxin ná Ndo kain ná, ko tsjé chujni benꞌa. 
GEN.50.21	Mexinxin xraonꞌa ra. Jaꞌan ruchjaꞌa ra sinthe ra, jaꞌa ra ko kain xaꞌan ra.
GEN.50.21	Ko José kuenta juachjauen xan ixin nichjee xan kunixin juathjua.
GEN.50.22	José ko kain chujnii ndudee, xra binthe na̱ ngain nunthe Egipto. Ko José bechon naa renkia ko the nano, 
GEN.50.23	ko xra bikon xanthi xranchrjeꞌen Efraín, xeꞌen jeꞌe. Kai xra binchengithjen ngain nthajuchjiꞌi xeꞌen Maquir, ko Maquir kjui xeꞌen Manasés.
GEN.50.24	Naa nchaꞌon José ndache xan choo: «Jaꞌan utuin seꞌen ná, aro Ndo Dio tsii Ndo tsjengijna ra Ndo, ko santsjexin ra Ndo ngain nunthe jiꞌi ko tsjiꞌo ra Ndo ngain thi nunthe ndachro Ndo rugajon Ndo ngain Abraham, Isaac ko Jacob.» 
GEN.50.25	Ko José bincheꞌe ixin kain xeꞌen Israel bajin xan ko ndache xan: «Ndua Ndo Dio tsii Ndo tsjengijna ra Ndo. Ko are sikuꞌen yaa, jaꞌa ra sathjiuxin ra nthiꞌi kain ntha luruna.»
GEN.50.26	José beꞌen are bechunda naa renkia ko the nano; ko jian chjee na̱ xruan nthauꞌe ixin rukuxraꞌa nthauꞌe ko kuengaꞌa na̱ ngaa naa nthacaaja chuxin dengaa ni faraón are deꞌen na̱.
MAT.1.1	Jiꞌi ni xrachrjeꞌen Jesucristo, thi bachrjeninxin David ko Abraham.
MAT.1.2	Abraham kjui ndudee Isaac,
MAT.1.2	ko Isaac kjui ndudee Jacob,
MAT.1.2	ko Jacob kjui ndudee Judá ko kain xan choo Judá.
MAT.1.3	Judá kjui ndudee Fares ko Zara, ko janee na̱ kjui Tamar.
MAT.1.3	Fares kjui ndudee Esrom,
MAT.1.3	ko Esrom kjui ndudee Aram.
MAT.1.4	Aram kjui ndudee Aminadab,
MAT.1.4	ko Aminadab kjui ndudee Naasón,
MAT.1.4	ko Naasón kjui ndudee Salmón.
MAT.1.5	Salmón kjui ndudee Booz ko janee Booz kjui Rahab.
MAT.1.5	Booz kjui ndudee Obed ko janee Obed kjui Rut.
MAT.1.5	Obed kjui ndudee Isaí.
MAT.1.6	Isaí kjui ndudee rey David,
MAT.1.6	ko rey David kjui ndudee Salomón, ko janee Salomón kjui nchri bekaꞌo Urías.
MAT.1.7	Salomón kjui ndudee Roboam,
MAT.1.7	ko Roboam kjui ndudee Abías,
MAT.1.7	ko Abías kjui ndudee Asa.
MAT.1.8	Asa kjui ndudee Josafat,
MAT.1.8	ko Josafat kjui ndudee Joram,
MAT.1.8	ko Joram kjui ndudee Uzías.
MAT.1.9	Uzías kjui ndudee Jotam,
MAT.1.9	ko Jotam kjui ndudee Acaz,
MAT.1.9	ko Acaz kjui ndudee Ezequías.
MAT.1.10	Ezequías kjui ndudee Manasés,
MAT.1.10	ko Manasés kjui ndudee Amón,
MAT.1.10	ko Amón kjui ndudee Josías.
MAT.1.11	Josías kjui ndudee Jeconías ko kain xan choo Jeconías.
MAT.1.11	Ko ngain nchaꞌon mee, chujni Babilonia sabikao kain chujni Israel ngain nuntheꞌe, xraa chujni dikeꞌna na̱ ixin runcheꞌe xree na̱.
MAT.1.12	Kuthimejan Jeconías kjui ndudee Salatiel,
MAT.1.12	ko Salatiel kjui ndudee Zorobabel.
MAT.1.13	Zorobabel kjui ndudee Abiud,
MAT.1.13	ko Abiud kjui ndudee Eliaquim,
MAT.1.13	ko Eliaquim kjui ndudee Azor.
MAT.1.14	Azor kjui ndudee Sadoc,
MAT.1.14	ko Sadoc kjui ndudee Aquim,
MAT.1.14	ko Aquim kjui ndudee Eliud.
MAT.1.15	Eliud kjui ndudee Eleazar,
MAT.1.15	ko Eleazar kjui ndudee Matán,
MAT.1.15	ko Matán kjui ndudee Jacob.
MAT.1.16	Jacob kjui ndudee José thi kjui xixiꞌi María.
MAT.1.16	Ko María kjui janee Jesús, thi diꞌin Cristo.
MAT.1.17	Binthechon thenoo ndudaꞌa ko kuexinxin Abraham ko juinchekjexinxin rey David, kuthejan binthechon ithenoo ndudaꞌa ko kuexinxin rey David ko juexinxin are chujni Babilonia sabikao chujni Israel inchin chujni dikeꞌna na̱, ko binthechon inaa thenoo ndudaꞌa ko kuexiꞌin are ni Israel sabikao na̱ na̱ nunthe Babilonia, ko juexinxin are kunkjiꞌi Cristo.
MAT.1.18	Jaꞌin kuꞌen are kunkjiꞌi Jesucristo: María, janee Jesús, ukjuathexin José ixin rukutheꞌe ngain. Aro xrabinthekaoꞌa choo na̱ are María ubeyaa chjan ixin juachaxiin Espíritu Santo. 
MAT.1.19	Aro José, xixiꞌi María, kjui naa xii jian ngathexin kon Ndo Dio, ko jeꞌe binaoꞌa ixin rugeꞌe chijni ixin thi kuꞌen María ko jeꞌe ibinaoꞌa rugekaꞌo, mexinxin jeꞌe xraxaon jimao rukinthuꞌe. 
MAT.1.20	Are José jixraxaon jañaa, naa angeel Ndo Dio juii ngathe kuthachriin are tajijua ko ángel mee ndachro:
MAT.1.20	—José, jaꞌa thi bachrjeninxin chujnii David, xraonꞌa sayéꞌe María inchin chriꞌa, ixin chjan ruchunda juixin xan ngain Espíritu Santo. 
MAT.1.21	Jeꞌe sinchekunkjiꞌi naa xaxii, ko jaꞌa sinchegiꞌin xan JESÚS. Jañaa siꞌin xan ixin jeꞌe xan tsjenga xan ꞌna kainxin thi jianꞌa ncheꞌe chujnii xan.
MAT.1.22	Kain jiꞌi bikuenxin thi dindachro Ndo Dio ngain chujni bagayée juajnee ndo thi ndachro:
MAT.1.23	Naa xanchrii xruꞌin xii bejuakaꞌo seyaa xan chjan,
MAT.1.23	ko are tsunkjiꞌi chjan mee, siꞌin xan Emanuel, ko jiꞌi ruchro: Ndo Dio jii ngayaa ná.
MAT.1.24	Are José xingameꞌe, jeꞌe bincheꞌe inchin kuetuꞌen angeel Ndo Dio ko bayée María inchin chriꞌi. 
MAT.1.25	Aro bejuakaoꞌa María, binchekunkjija xeꞌen xan saꞌo ko binchegiꞌin xan JESÚS.
MAT.2.1	Jesús kunkjixin ngain rajna Belén, ngain nuntheꞌe Judea, are Herodes baketuꞌan ngain nunthe jiꞌi. Ko ngain rajna Jerusalén juii kanxion xii anto nuꞌe ko kunutse bagatsuanxin xa keꞌe rugikuꞌen ngataꞌa nunthe, ko xii teꞌi binthekixin xa nunthe jii thi chrinxin nchaꞌon. 
MAT.2.2	Ko banchiangi xa:
MAT.2.2	—¿Thinoo jii xan ukunkjiꞌi?, xan tsetuꞌen chujni judío. Jaꞌan ná ngain nunthe jii thi chrinxin nchaꞌon bikunxin ná kunutsee xan. Ko jaꞌan ná juiꞌi ná ixin sinthasayaa ná xan.
MAT.2.3	Are rey Herodes kunuꞌe jiꞌi, ibenueꞌa keꞌe runcheꞌe, jeꞌe kunixin kain chujni Jerusalén. 
MAT.2.4	Kuthimejan rey Herodes baye̱e kain xi daana baketuꞌan ngain icha xi daana ko kain xi tjaago ley ko banchiangiꞌi kain ni teꞌi ixin thinoo tsunkjixin Cristo. 
MAT.2.5	Ko jeꞌe na̱ binthendachro na̱:
MAT.2.5	—Ngain rajna Belén ngain nuntheꞌe Judea, ixin thi bagayée juajnee Ndo Dio jaꞌin dikji̱n:
MAT.2.6	Ko jaꞌa, rajna Belén, thi rajna jii ngain nuntheꞌe Judá,
MAT.2.6	jaꞌa jeꞌa rajna icha nchiin jii ngayee kain rajna icha renthe te ngain nunthe Judá;
MAT.2.6	ixin ngajin sachrjexin naa xi tsetuꞌan,
MAT.2.6	ko jeꞌe sakuꞌen chujni Israel.
MAT.2.7	Kuthimejan Herodes jimao baye̱e xii anto nuꞌe teꞌi ko banchiangiꞌi xa ixin kexeꞌe nchaꞌon ndua xraago kunutse jiꞌi. 
MAT.2.8	Kuthimejan Herodes kuetuꞌen xii anto nuꞌe teꞌi ko ndachro:
MAT.2.8	—Thji ra, ko danchiangi ra jian thinoo jii chjan yaa. Ko are usinchii ra xan, nchenuna ra ixin jaꞌan kai tsji sinthasayaa xan.
MAT.2.9	Are ujuexin kuiꞌin xii anto nuꞌe teꞌi thi ndachro xi rey, sabinthekji xa. Ko kunutse binthegikon xa ngain thi nunthe jii no thi chrinxin nchaꞌon jitaon ba nthiꞌá thi tethji xa ko tabeꞌe ba thi jii xannchinchjan. 
MAT.2.10	Are xii anto nuꞌe teꞌi binthegikon xa kunutse, anto binthechee xa. 
MAT.2.11	Ko are binthegixiꞌin xa nchia, binthegikon xa xannchinchjan, kunixin María, janee xan, ko binthethuxin xa ko binchesayeꞌe xa xannchinchjan. Kuthimejan banthjee xa thi binthekiaꞌo xa ko binchendusen xa oro, tsjuka ko naa ndaxrajni diꞌin mirra. 
MAT.2.12	Ko are usarunthekji xa bituꞌen xa xraa ngathe kuthachrin ixin irukjanꞌa xa thi beꞌe Herodes, mexinxin ujee nthiꞌá sabinthekjanxin xa ngain nuntheꞌe xa.
MAT.2.13	Kuthimejan are sabinthekji xii anto nuꞌe teꞌi, naa angeel Ndo Dio kununxiꞌin José ngathe kuthachrin ko ndachro:
MAT.2.13	—Dingathjen ko sathingakoꞌo xannchinchjan kunixin janee xan, ko sathji ra ngain nunthe Egipto ko tadinthe ra nthi̱ꞌa̱ ko ujaꞌan rundathjo ra kensa sachrjexin ra nthi̱ꞌa̱, ixin Herodes tsjee xannchinchjan ixin nasuenxon xan.
MAT.2.14	Ko José bingathjen are xranaxion xeꞌe ko sabikao xannchinchjan kunixin janee xan ngain nunthe Egipto. 
MAT.2.15	Ko nthi̱ꞌa̱ tabinthe na̱ ndabenja Herodes. Jaꞌin bikuenxin thi ndachro Ndo Dio ngain thi bagayée juajnee ndo, thi ndachro: “Ngain nunthe Egipto baya̱xin Xanꞌna.”
MAT.2.16	Are Herodes kunuꞌe ixin xii anto nuꞌe teꞌi ikjanꞌa xa inchin jeꞌe kuetuꞌan, anto guñao ko kuetuꞌen xi soldadue ixin nasuenxon xa kainxin xannchinnchinchjan kunkjiꞌi are kununxin kunutse, thi xan xranchexethjaꞌa yoo nano, xan te ngain rajna Belén ko kain rajna tendajin. 
MAT.2.17	Jaꞌin kuꞌen ixin xethjaxin thi dindachro Jeremías, thi bagayée juajnee Ndo Dio:
MAT.2.18	Kuiꞌin ni naa thi jituyao ngain rajna Ramá,
MAT.2.18	jitsjanga ko ta juachjaon.
MAT.2.18	Ko mee Raquel thi batsjangaxin xeꞌen,
MAT.2.18	ko juinaoꞌa runchebangeꞌe na̱ ñao,
MAT.2.18	ixin kain xeꞌen undadintegeꞌen xan.
MAT.2.19	Ko are undabenja Herodes, naa angeel Ndo Dio kununxiꞌin José ngathe kuthachrin, nthi̱ꞌa̱ Egipto, 
MAT.2.20	ko ndachro:
MAT.2.20	—Dingathjen ko sakjankoꞌo xannchinchjan kunixin janee xan ngain nunthe Israel ixin undabinthegeꞌen chujni binao naruguenxon xan.
MAT.2.21	Kuthimejan bingathjen José ko sabikao xannchinchjan kunixin janee xan ngain nunthe Israel. 
MAT.2.22	Are kunuꞌe José ixin Arquelao, xeꞌen Herodes jithetuꞌan ngain thi baketuꞌan ndudee, José xraon rukji nthi̱ꞌa̱. Ko Ndo Dio ngathe kuthachrin kuetuꞌen ndo ixin sarukji ngain nuntheꞌe Galilea. 
MAT.2.23	Ko are biji na̱ nthi̱ꞌa̱, tabinthe na̱ ngain rajna Nazaret. Jañaa xethjaxin thi ndachro ni bagayée juajnee Ndo Dio, ixin xannchinchjan runchegiꞌin na̱ nazareno.
MAT.3.1	Kuthimejan Juan, thi banchegithe chujni, sakjui ngain nuntheꞌe Judea, ngagaꞌa jna thi xruꞌin jii, 
MAT.3.2	ko bandachro:
MAT.3.2	—Thinthuꞌe ra thi jianꞌa tencheꞌe ra. Ixin thi thetuꞌan Ndo Dio uchiaon juii.
MAT.3.3	Isaías, thi bagayée juajnee Ndo Dio, nichja ixin Juan are ndachro:
MAT.3.3	Naa thee chujni tuyao ngain nunthe xruꞌin jii ko rundachro:
MAT.3.3	“Nchechjian ra nthiee Nchaa ná;
MAT.3.3	ko nao danthjeꞌe ra nthiꞌá.”
MAT.3.4	Ko lunthue Juan dikunchjian kunixin xreꞌe kucamello, ko bethedunga naa rua, ko bane kuxuali ko tsjeen kurmeena. 
MAT.3.5	Ko bakii chujni ngain Juan, ni Jerusalén, ni Judea ko kai chujni binthe ngain rajna te ngandeꞌe río Jordán. 
MAT.3.6	Ko are bakendueꞌen ñao na̱ ixin kain thi jianꞌa bancheꞌe na̱, kuthejan Juan banchegithe na̱ ngain río Jordán.
MAT.3.7	Ko are Juan bikon ixin anto tsjé xi fariseo ko xi saduceo biji ixin ruigithe xa, jeꞌe ndachro ngain xa:
MAT.3.7	—¡Jaꞌa ra xeꞌen kunchee! ¿Kensen ndathjo ra ixin nchao tsingeꞌe ra thi tangi jitunchiaon? 
MAT.3.8	Rugunda sincheꞌe ra thi jian ixin jamee sikon ni ixin ndua ukuinthuꞌe ra thi jianꞌa bancheꞌe ra, 
MAT.3.9	ko ndachroꞌa ra: “Jaꞌan ná bachrjeninxin ná Abraham”; ixin jaꞌan ndathjo ra, Ndo Dio nchao sinchechjian ndo xro teꞌi chujnii Abraham. 
MAT.3.10	Jacha ujii ngataꞌa nueꞌe nthaa ruchrijin; ixin kain ntha dajonꞌa jian thuchjuin ruchrijin ntha ko ruche ntha ngathe xruꞌi. 
MAT.3.11	Ndua jaꞌan nthagithe ra kunixin jinda, ko jiꞌi tjaguxin ra ixin ukuinthuꞌe ra thi jianꞌa bancheꞌe ra, aro thi tsii, jaꞌan jikininxinꞌa tsama kathee, ko jeꞌe icha jié juachaxin chunda ke jaꞌan. Jeꞌe sinthagithe ra kunixin Espíritu Santo ko xruꞌi. 
MAT.3.12	Ko jeꞌe uchunda ngaa raa thi tsjenduaxin trigo ko santsjeꞌe kaxinenue trigo. Ko tsenchjiꞌan ngain nchianduꞌa trigo, ko kaxineno tsjaaga ngain xruꞌi, thi xruꞌin nchaꞌon danga.
MAT.3.13	Ko Jesús juixin Galilea ko kjui ngain nda Jordán, thi beꞌe Juan, ixin jeꞌe runchegithe Jesús. 
MAT.3.14	Aro Juan binaoꞌa runchegithe Jesús, ko ndachro:
MAT.3.14	—Jaꞌa thi jikininxin sinchegithe na jaꞌan; ¿unda jaꞌan sinthagithe jaꞌa?
MAT.3.15	Ko Jesús ndachro:
MAT.3.15	—Aro jai sinthoꞌo ná jaꞌin ixin jaꞌan ná jikininxin sinthoꞌo ná inchin rinao Ndo Dio.
MAT.3.15	Ko Juan bithikaon ko binchegithe Jesús. 
MAT.3.16	Ko are juexin bigithe, Jesús bachrjengixin jinda ko ngajni xiree ko Jesús bikon Espiritue Ndo Dio xinkajinxin ngajni inchin naa kunthuanajni ko tabetaꞌa ba ngataꞌa jeꞌe. 
MAT.3.17	Kuthimejan kuiꞌin ni thee Ndo Dio juixin ngajni ko ndachro:
MAT.3.17	—Jiꞌi thi Xanꞌna anto thjuaa, ko jaꞌan anto chaꞌna ixin jeꞌe xan.
MAT.4.1	Kuthimejan Espiritue Ndo Dio bikao Jesús ngagaꞌa jna thi xruꞌin jii ixin nchiijin kjuexin runcheyeꞌe.
MAT.4.2	Ko Jesús binchekjaaño yaakan nchaꞌon ko yaakan thie, kuthimejan beꞌen jintha. 
MAT.4.3	Ko nchiijin kunchieꞌen ngain Jesús ixin kjuexin runcheyeꞌe, ko ndachro:
MAT.4.3	—Ja̱ ndua jaꞌa Xeꞌen Ndo Dio, thetuꞌen xro teꞌi rukjan xro niuthja.
MAT.4.4	Aro Jesús batheꞌe:
MAT.4.4	—Thi jitaxin ngain Xruen Ndo Dio ndachro: “Jeoꞌa niuthja sechunxin chujni, kai ixin kain thi nichja Ndo Dio.”
MAT.4.5	Kuthimejan nchiijin sabikao Jesús ngain rajna Jerusalén, rajna binchenchaon Ndo Dio, ko nthi̱ꞌa̱ nchiijin binchekani Jesús ngataꞌa niꞌngo, thi icha nui, 
MAT.4.6	ko ndachro:
MAT.4.6	—Ja̱ ndua jaꞌa Xeꞌen Ndo Dio daritsingaxin nthiꞌi ixin jitaxin:
MAT.4.6	Ndo Dio tsetuꞌen angeel sixindajin,
MAT.4.6	ko rukaꞌa kunixin raa,
MAT.4.6	ko xruꞌin thi tsuniꞌi ruthea ixin xro.
MAT.4.7	Ko Jesús ndachro ngain nchiijin:
MAT.4.7	—Kai ndachro ngain thi jitaxin Xruen Ndo Dio: “Thjexinꞌa ngain Ndo Dio ixin sikon a sincheꞌe Ndo thi jaꞌa xraxaon.”
MAT.4.8	Ko nchiijin kjan sabikao Jesús ngataꞌa naa jna anto nui. Ko nthi̱ꞌa̱ kjuaguexin Jesús kainxin rajna jii nguixin nunthe ko kain thi chrjuin jii ngain nunthe. 
MAT.4.9	Ko ndachro nchiijin ngain Jesús:
MAT.4.9	—Jaꞌan ruchjaꞌa kain jiꞌi ja̱ sarithuxin ko sinchesayana.
MAT.4.10	Kuthejan Jesús ndachro:
MAT.4.10	—Jaꞌa nchiijin, sathjixin ngajin ixin ndachro ngain Xruen Ndo Dio: “Nchesayeꞌe jeꞌo Nchaa Ndo Dio, ko jeꞌo xree ndo sincheꞌe.”
MAT.4.11	Kuthejan nchiijin sakjuixin ngain Jesús ko juii kanxion ángel bikjengijna Jesús.
MAT.4.12	Are Jesús kunuꞌe ixin Juan jiaxiꞌin ngain nduꞌa xiiso, jeꞌe sakjan nuntheꞌe Galilea. 
MAT.4.13	Aro jeꞌe tabeꞌa ngain rajna Nazaret, jeꞌe sakjui bigeꞌe ngain rajna Capernaum, rajna jii ngandeꞌe nda Galilea ngain nuntheꞌe Zabulón ko Neftalí. 
MAT.4.14	Ko jañaa xethjaxin thi ndachro Isaías, thi bagayée juajnee Ndo Dio:
MAT.4.15	Nunthe Zabulón ko nunthe Neftalí,
MAT.4.15	nthiꞌá jikee ndachaon Galilea ko tuenxin nda Jordán,
MAT.4.15	jii Galilea thi te chujni jeꞌa judío.
MAT.4.16	Thi ni rajna beꞌe xraa ngain thi naxin xeꞌe, jai bikon na̱ naa xruꞌi anto jié nchegasaan.
MAT.4.16	Ko chujni binthe ngain nunthe jii sauen thi ndadeꞌen ni,
MAT.4.16	xruꞌi jiꞌi binchengaseꞌen na̱.
MAT.4.17	Are maꞌo, Jesús kuexiꞌin bakjaago juajnee Ndo Dio ko bandachro:
MAT.4.17	—Thinthuꞌe ra thi jianꞌa tencheꞌe ra ixin thi thetuꞌan Ndo Dio jii nthi̱ꞌa̱ ngajni, uchiaon juii.
MAT.4.18	Jesús jidatho ngandeꞌe ndachaon diꞌin Galilea ko bikon yoo xii choo xa, naa xa biꞌin Simón, thi kai banchegiꞌin na̱ Pedro, ko inaa xa biꞌin xa Andrés, ko kayui xii teꞌi batse xa kuchee ko tetjangi xa nunchaꞌa ngain jinda. 
MAT.4.19	Ko Jesús ndachro ngain xii teꞌi:
MAT.4.19	—Ruena ni ra ixin jaꞌan tsjaguꞌa ra kexreen tsjejo ra chujni ixin Ndo Dio.
MAT.4.20	Ko ndakuinthuꞌe na̱ nunchaꞌa ko ruee na̱ Jesús.
MAT.4.21	Ko xrakjínꞌa tethji na̱ are Jesús bikon iyoo xii, ko kayui xii mee kai choo xa, yui xii teꞌi xeꞌen Zebedeo, naa xa biꞌin Jacobo ko inaa xa Juan. Kayui xii jiꞌi kunixin ndudee xa tate na̱ ngain ntha barko, tatetheyeꞌe na̱ nunchaꞌa. Ko Jesús baye̱e xa, 
MAT.4.22	ko ndabinthekinthuꞌe xa ndudee xa ko ntha barko ko saruee xa Jesús.
MAT.4.23	Jesús ngaria nguixin nuntheꞌe Galilea ko banchekueꞌen chujni ngain ninguꞌe na̱ thi jian juajnee Ndo Dio ko thi thetuꞌan ndo, ko Jesús banchexingameꞌe kain chujni binthechunda kexeꞌo chin ko bagantseꞌe na̱ kain thi bakiin na̱. 
MAT.4.24	Ko kain thi jian bancheꞌe Jesús kunuꞌe chujni binthe nguii nunthe Siria ko juiaꞌo na̱ ngain Jesús kain chujni binthechunda kexeꞌo chin, thi ni anto bakiin, ni binthechunda espíritu jianꞌa, ni binthechunda chin denda ko ni chroꞌa bakingi. Ko Jesús binchexingameꞌe kain chujni teꞌi. 
MAT.4.25	Ko tsjé chujni baruee Jesús, ni juixin Galilea, ni Decápolis, ni Jerusalén, ni Judea ko ni te tuenxin nda Jordán.
MAT.5.1	Are Jesús bikon anto tsjé chujni xrathe, jeꞌe kuani ngain naa jna ko tabeꞌe, kuthejan kunchieꞌen ngain Jesús chujni kuinchieꞌe. 
MAT.5.2	Ko jeꞌe kuexiꞌin ndache na̱ ko kuague na̱ jaꞌin:
MAT.5.3	—Ndo Dio sinchenchaon thi chujni xraxaon ixin rugundeꞌe na̱ ixin Ndo Dio tsjengijna na̱, ixin chujni teꞌi tekininxin na̱ sinthe na̱ thi tsetuꞌan Ndo Dio nthi̱ꞌa̱ ngajni.
MAT.5.4	’Ndo Dio sinchenchaon chujni tsjanga, ixin jeꞌe ndo santsjeꞌe na̱ kain juachjaon.
MAT.5.5	’Ndo Dio sinchenchaon chujni tainꞌa ñao, ixin jeꞌe na̱ sayée na̱ nunthe ndachro ndo sajon ndo.
MAT.5.6	’Ndo Dio sinchenchaon chujni anto rinao ixin chujni sincheꞌe na̱ thi jian inchin jeꞌe ndo rinao ndo, ixin jeꞌe ndo tsjengijna chujni teꞌi sincheꞌe na̱ jamee.
MAT.5.7	’Ndo Dio sinchenchaon chujni thiakunueꞌe icha chujni, ixin jeꞌe ndo tsiakunueꞌe na̱ kai.
MAT.5.8	’Ndo Dio sinchenchaon chujni xraxaon ngathe anseen sincheꞌe jeꞌo thi jian, ixin jeꞌe na̱ sikon na̱ ndo.
MAT.5.9	’Ndo Dio sinchenchaon chujni ncheꞌe ixin tsetoꞌa chujni, ixin ni teꞌi siꞌin na̱ xeꞌen ndo.
MAT.5.10	’Ndo Dio sinchenchaon chujni anto dathuꞌe tangi ixin ncheꞌe na̱ thi jian inchin rinao ndo, ixin chujni teꞌi sinthe na̱ nthi̱ꞌa̱ ngajni, thi thetuꞌan Ndo Dio.
MAT.5.11	’Ndo Dio sinthanchaon ra are chujni chrjuinꞌa runichja na̱ ixin jaꞌa ra ko nthakinga ra na̱ ko runichja na̱ thi nduaꞌa ixin jaꞌa ra. 
MAT.5.12	Maski jamee tsuꞌan ra, chaꞌa ra ixin tsjé sayéꞌe ra nthi̱ꞌa̱ ngajni. Ixin kai jañaa bincheꞌe chujni ngain ni bagayée juajnee Ndo Dio are saꞌo.
MAT.5.13	’Jaꞌa ra inchin xijntha ngain chujni nunthe jiꞌi. Aro ja̱ xijntha ndarukuxruathe, ¿kexreen nchao sinchegunda chujni? Xijntha mee ixruꞌin xree ko jeꞌo singo xijntha ko tsingachjetheꞌe chujni.
MAT.5.14	’Ko jaꞌa ra inchin thi xruꞌi nchengasaan ngain chujni nunthe jiꞌi, ixin naa rajna jii ngataꞌa naa jna chroꞌa sema rajna. 
MAT.5.15	Ko nchekaonꞌa ni naa xruꞌi ixin tsejanthe ni xruꞌi. Icha jian sakeꞌe ni xruꞌi ngataꞌa naa thi nui ixin nchao singasenxin ni texiꞌin nchia. 
MAT.5.16	Ko jañaa ncheꞌe ra jaꞌa ra kai ixin thi jian sincheꞌe ra, mee inchin naa xruꞌi nchengasaan ngathexin kon kain chujni. Ko are sikon na̱ thi jian sincheꞌe ra, jeꞌe na̱ sinchesayeꞌe na̱ Ndudaa ná thjen ngajni.
MAT.5.17	’Xraxaonꞌa ra ixin jaꞌan juiꞌi ixin rundachrjan ixin ley ko thi nichja ni bayée juajnee Ndo Dio xruꞌin xree; jaꞌan juiꞌi ixin rundathjan chujni keꞌe ruchro ley. 
MAT.5.18	Jaꞌan ndua rundathjo ixin are xraseꞌe ngajni ko nunthe, xruꞌin sachrjeꞌe ley ko rugunda tsuꞌen kain thi jitaxin ngain ley. 
MAT.5.19	Mexinxin kexeꞌo chujni sithikaonꞌa nakua thi thetuꞌan ley, maski thi icha tangiꞌa ko xrajeꞌo tsjague chujni ixin sithikaonꞌa ley, chujni jiꞌi rukjan na̱ thi icha rentheꞌa ngain thi thetuꞌan Ndo Dio; aro kexeꞌo chujni sincheꞌe thi ndachro ley ko xrajeꞌo tsjaago ngain chujni ixin sithikaon na̱, chujni jiꞌi icha tsurenthe ngain thi thetuꞌan Ndo Dio. 
MAT.5.20	Mexinxin jaꞌan ndathjo ra, ja̱ sincheꞌa ra icha jian ke kain xi tjaago ley ko xi fariseo, chroꞌa sinthe ra ngain thi thetuꞌan Ndo Dio.
MAT.5.21	’Jaꞌa ra ukuiꞌin ra thi bituꞌen ni xrachrjeꞌan ra: “Duenꞌa ra chujni ixin kexeꞌo thi duen chujni rugunda sueꞌen jie̱.” 
MAT.5.22	Aro jaꞌan rundathjo ra ixin kexeꞌo thi tsuñauꞌe xan choo o chrjuinꞌa nichja ixin jeꞌe xan sueꞌen jie̱ ixin ni judío icha thetuꞌan, ko kexeꞌo thi ndachro ngain xan choo ixin xruꞌin xree xan, chujni jiꞌi jikininxin tsji ngathe xruꞌi dangaꞌa.
MAT.5.23	’Mexinxin ja̱ tsjiꞌo ngain niꞌngo thi binchekininxin Ndo Dio, ko are tariꞌi nthi̱ꞌa̱ ruxraxaon ixin xan choo jiduñao xan ngajin, 
MAT.5.24	nthi̱ꞌa̱ thinthuꞌe thi jaꞌa ridajon ngain Ndo Dio, ko thji ngain xan jiduñao ko tjao xan ko nchethjañeꞌe choo ra. Kuthimejan kjan ko dajon thi binchekininxin Ndo Dio.
MAT.5.25	’Ja̱ chrujan chujni sichro jie̱ ixin jaꞌa, icha jian ngatjao nthiꞌá nchetseꞌen ñao sinthatjañaꞌa, ko itsjioꞌa ngain xi ncheꞌe jie̱. Ixin ja̱ tsjiꞌo ko sajon ngain thi ncheꞌe jie̱, ko thi ncheꞌe jie̱ sajon ngain xi soldado jeꞌe xa tsiaxiꞌan xa ngain nduꞌa xiiso. 
MAT.5.26	Ko jaꞌan ndua rindathjo, ixin sachrjexinꞌa nthi̱ꞌa̱, tsengaja ꞌna kain tumi sanchia na̱.
MAT.5.27	’Jaꞌa ra ukuiꞌin ra thi ndachro: “Dinthechrinkoꞌa ra thi jeꞌa xixiꞌa ra o chriꞌa ra.” 
MAT.5.28	Aro jaꞌan rindathjo ra ixin kexeꞌo xii sikon ko tsiakuꞌen sejuakao nchra, xii mee ngathe anseen ubejuakaꞌo nchra.
MAT.5.29	’Mexinxin ja̱ jmakon jii no rajianxin dikon ko jinthaxraxaon ncheꞌe thi jianꞌa, icha nchao dantsjengi ko danka, ixin icha jian sinchetjaan naa jmakon ko jeꞌa nguixin nthauꞌa tsji ngathe xruꞌi dangaꞌa. 
MAT.5.30	Ko ja̱ rajianxin sincheꞌe thi jianꞌa, icha jian tunchrijin raa ko danka ra, ixin icha jian sinchetjaan naa raa ko jeꞌa nguixin nthauꞌa tsji ngathe xruꞌi dangaꞌa.
MAT.5.31	’Kai ley ndachro: “Thi rinao sachrjendeꞌe chriꞌi rugunda sinchechjieꞌen nchra naa xroon setaxin ixin tabachrjendeꞌe nchra.” 
MAT.5.32	Aro jaꞌan rindathjo ra ixin jaan nchao sachrjendeꞌe xa chriꞌi xa ja̱ bithja nchra tajijuakaꞌo nchra inaa xii, aro ja̱ jeꞌa ixin jiꞌi, thi xii jitanchrjanda nchra sincheꞌe nchra thi jianꞌa ixin tsjee nchra inaa xii ko xi sekaꞌo nchra rukjan xi kuxeꞌe nchra.
MAT.5.33	’Ko kai ukuiꞌin ra are ndachro ni ndudachriꞌa ra xrachrjen: “Dajinꞌa ra ixin Ndo Dio sinchexin ra thi ndachro ra ko ncheꞌa ra.” 
MAT.5.34	Aro jaꞌan rindathjo ra ixin are chrujan sajon ra xruꞌin dajin ra. Dajinꞌa ra ixin ngajni sinchexin ra thi ndachro ra, ixin ngajni thjen Ndo Dio; 
MAT.5.35	Kai dajinꞌa ra nunthe, ixin nunthe nchejugaxin ruthee Ndo Dio, kai dajinꞌa ra Jerusalén ixin rajna jiꞌi, rajnee Ndo Dio, thi Rey. 
MAT.5.36	Ko dajinꞌa jaa, ixin jaꞌa chroꞌa sinchethie o sincherua naa xrajaa. 
MAT.5.37	Mexinxin icha jian jeꞌo ndachro ra “jaan” o “naꞌi” ixin ja̱ runichja ra icha, thi icha runichja ra mee thixin ngain nchiijin.
MAT.5.38	’Jaꞌa ra ukuiꞌin ra thi ndachro thi thetuꞌan ley: “Thi tsunchringa jmakon naa chujni, kai jeꞌe tsuchringeꞌe na̱ jmakon. Ko thi sankeꞌe neno naa chujni, kai jeꞌe sankeꞌe na̱ neno.” 
MAT.5.39	Aro jaꞌan rindathjo ra ncheꞌa ra jamee. Ja̱ chrujan chujni ruxrangiꞌa ra naa raa ngakon ra no rajianxin ra, dithuaxin ra ruxrangiꞌa ra inaa raa ngakon ra no rakjunxin ra. 
MAT.5.40	Ko ja̱ chrujan chujni sichro jie̱ ixin jaꞌa ko sinao santsjaꞌa luntho ringaꞌa, kai dithuaxin sasikao thi ritsii. 
MAT.5.41	Ja̱ chrujan chujni tsetuꞌan tsameꞌe thi jidikao ko rundathjo thjiꞌo naa kilómetro, jaꞌa thjiuꞌe yoo kilómetro. 
MAT.5.42	Ko kexeꞌo chujni chrujan sanchiaꞌa, chjeꞌe; ko ja̱ chrujan thi jitjaꞌan, nchekjen.
MAT.5.43	’Kai jaꞌa ra ukuiꞌin ra thi ndachro thi thetuꞌan ley: “Thjueꞌe chujni jian chrjioꞌo ko ningakuꞌen chujni ningakuꞌan.” 
MAT.5.44	Aro jaꞌan rindathjo ra: Thjueꞌe ra chujni ningakuꞌan ra, ko nchenchaon ra chujni danchia ixin jianꞌa tsuꞌan ra, ncheꞌe ra jian ngain chujni ningakuꞌan ra, ko nchetseꞌen ra ñao Ndo Dio ixin chujni chungiꞌa ra. 
MAT.5.45	Ko jañaa rukjan ra xeꞌen Ndo Dio ra, ndo thjen ngajni. Ixin jeꞌe ndo dajon ndo juachaxin chriꞌin nchaꞌon nchengaseꞌen chujni ncheꞌe jian ko chujni ncheꞌe thi jianꞌa, ko ruaꞌan ndo chrin ngain chujni ncheꞌe jian ko chujni ncheꞌe thi jianꞌa. 
MAT.5.46	Ja̱ thjueꞌe ra jeꞌo chujni thjuaꞌa ra, ¿keꞌe jian sayéꞌe ra?, ixin kai chujni thjejo tumii Roma jañaa ncheꞌe na̱. 
MAT.5.47	Ko ja̱ jeꞌo ni choo ra chjeꞌe ra juajna, ¿keꞌe icha jian tencheꞌe ra?, ixin kai chujni chunxinꞌa Ndo Dio jamee ncheꞌe na̱. 
MAT.5.48	Xruꞌin thi jianꞌa ncheꞌe ra, jañaa inchin Ndudaa ná thjen ngajni xruꞌin thi jianꞌa ncheꞌe ndo.
MAT.6.1	’Ncheꞌa ra thi jian jeꞌo are tatetsjeꞌe chujni ixin ruxraxaon na̱ ixin jaꞌa ra anto jian ra. Ja̱ jamee sincheꞌe ra, Ndudaa ra, ndo thjen ngajni, xruꞌin thi jian ruchjaa ra ndo. 
MAT.6.2	Mexinxin are jaꞌa tsjengijna chujni nua, thekinꞌa ngain icha chujni, inchin chujni tjaago ixin anto jian ko nduaꞌa. Ixin jeꞌe na̱ jañaa ncheꞌe na̱ ngain niꞌngo ko ngaa nthiꞌá ixin icha chujni runichja na̱ jian ixin jeꞌe na̱. Aro jaꞌan rindathjo ra ixin thi jian nichja chujni ixin jeꞌe na̱, mee thi ubayée na̱. 
MAT.6.3	Mexinxin jaꞌa are tsjengijna chujni nua, xruꞌin ni thekiꞌin, maski ni icha jian dakjioꞌo. 
MAT.6.4	Ko icha jian jimao thjengijna na̱. Ko Ndudaa, ndo thjen ngajni, dikon ndo thi jimao ncheꞌe, ko jeꞌe ndo tsjengaꞌa ndo ꞌna.
MAT.6.5	’Ko are jaꞌa ra runichjeꞌe ra Ndo Dio, ncheꞌa ra xraa chujni tjaago ixin anto jian aro nduaꞌa, ixin nchexruxiꞌin na̱ ixin chujni sikon na̱, mexinxin tatengathjen na̱ are nichjee na̱ Ndo Dio ngaxiꞌin niꞌngo, ko thi dathujinxin choo nthiꞌá ixin chujni sikon na̱. Jaꞌan rindathjo ra ixin chujni ndachro ixin anto jian aro nduaꞌa ubacha na̱ ixin chujni ubikon na̱ thi bincheꞌe ni teꞌi. 
MAT.6.6	Aro jaꞌa are runichjeꞌe Ndo Dio, dixiꞌin nchiandui ko thejeꞌe nchia ko jimao nichjeꞌe Ndudaa jii ngajin, jaꞌo ko jeꞌe ndo. Ko Ndudaa, ndo dikon thi jaꞌa ncheꞌe, jeꞌe ndo tsjengaꞌa ndo ꞌna.
MAT.6.7	’Are jaꞌa ra runichjeꞌe ra Ndo Dio, nichjakuaꞌa ra ixin jañaa ncheꞌe chujni chunxinꞌa ndo, ixin xraxaon na̱ ixin Ndo Dio tsiꞌin na̱ thi anto tsjé nichja na̱. 
MAT.6.8	Ko ncheꞌa ra inchin jeꞌe na̱, ixin Ndudaa ná thjen ngajni unuꞌe ndo keꞌe sanchieꞌe ra ndo are xradanchieꞌa ra ndo. 
MAT.6.9	Mexinxin jaꞌa ra nichjeꞌe ra ndo jaꞌin:
MAT.6.9	Suixin Ndudana ná thjen ngajni,
MAT.6.9	Suixin tsusayaꞌa.
MAT.6.10	Suixin dikjiꞌi diketuꞌan nthiꞌi ngataꞌa nunthe,
MAT.6.10	ko tsuꞌen inchin Suixin rinao nthiꞌi ngataꞌa nunthe jañaa inchin tuꞌen nthi̱ꞌa̱ ngajni.
MAT.6.11	Chjana ni ra thi rugunda na ná ixin sine ná jai.
MAT.6.12	Nchetjañana ni ra thi jianꞌa binthaꞌa ná, jañaa inchin jaꞌan ná binthatjañaa ná thi chujni bincheꞌe jianꞌa ngajin ná.
MAT.6.13	Tanchrjandaꞌa ni ra sitaꞌa ná thi jianꞌa; thjengijna ni ra ixin thi jianꞌa tsjanaꞌa ná cha.
MAT.6.13	Ixin Suixin thi thetuꞌan ko chunda kainxin juachaxin ko kainxin thi anto chrjuin jii kainxin nchaꞌon. Jañaa tsuꞌen.
MAT.6.14	’Ja̱ nchetjañeꞌe ra thi chujni ncheꞌe jianꞌa ngajin ra, Ndudaa ná, ndo thjen ngajni, kai sinthatjañaꞌa ra ndo. 
MAT.6.15	Aro ja̱ nchetjañeꞌa ra chujni ncheꞌe jianꞌa ngajin ra, Ndudaa ná, ndo thjen ngajni, kai chroꞌa sinthatjañaꞌa ra thi jianꞌa ncheꞌe ra.
MAT.6.16	’Are jaꞌa ra sinchekjaaño ra, dinthechinꞌa ra inchin chujni kunxon tjaago ixin anto jian, ixin ni teꞌi ngakon na̱ tjaguxin na̱ ixin tenchekjaaño na̱. Aro jaꞌan rindathjo ra ixin Ndo Dio ubinchegacha na̱ ixin chujni ubikon na̱. 
MAT.6.17	Aro jaꞌa ra are sinchekjaaño ra, tunthi ra jinda ngakon ra ko nchejijin jaa ra jian, 
MAT.6.18	ko jañaa chujni ruxraxaonꞌa na̱ ixin jaꞌa rinchekjaaño. Jeꞌo Ndudaa thi jii jimao ngajin tsunuꞌe ndo ko jeꞌe ndo tsjenga ndo ꞌna.
MAT.6.19	’Datseꞌa ra tsjé thi renthe nthiꞌi ngataꞌa nunthe ixin nthiꞌi ndathjeꞌe kuchii ko chia ndadiꞌi chjiin, ko xicheꞌe dixiꞌin xa nchia ko thema xa. 
MAT.6.20	Icha jian datse ra thi renthe nthi̱ꞌa̱ ngajni, nthi̱ꞌa̱ thi xruꞌin kuchii jii ko chia diꞌa chjiin chia, ko xruꞌin xicheꞌe jii. 
MAT.6.21	Ixin ngain thi jii thi renthe chunda ra, kai nthi̱ꞌa̱ jii juaxraxaon ra ko ansean ra.
MAT.6.22	’Jmakon inchin naa xruꞌi nchengaseꞌen nthauꞌa. Mexinxin ja̱ jmakon jian, kai nguixin nthauꞌa jian singaseꞌen. 
MAT.6.23	Aro ja̱ jmakon jianꞌa dikon, kai nguixin nthauꞌa jii ngain thi naxin xeꞌe. Ko ja̱ koꞌa xruii Ndo Dio ngajin, atho naxin xeꞌe thi riꞌi jaꞌa.
MAT.6.24	’Xruꞌin chujni nchao ngurisincheꞌo xree yoo xi najni, ixin icha sinao naa xi najni ko runingakuꞌen inaa xa, o icha sithikaon ngain naa xa ko ngain inaa xa sithikaonꞌa. Jañaa kai chroꞌa ngurisincheꞌo ni xree Ndo Dio ko tsjee ni tsjé tumi.
MAT.6.25	’Mexinxin jaꞌan rindathjo ra: Taꞌa ra juachjaon ixin thi sinthe ra ko thi siꞌi ra ixin sinthechunxin ra kai taꞌa ra juachjaon ixin keꞌe luntho sintengaꞌa ra. ¿A jeꞌa icha renthe thi techon ni ke thi jine ni, ko a jeꞌa icha renthe nthauꞌe ni ke lunthue ni? 
MAT.6.26	Tsjeꞌe ra kain kunthua; jeꞌe ba xruꞌin thenga ba ko xruꞌin thjejo ba ko xruꞌin datsiin ba ngain nthanetuꞌen ba. Aro maski jamee, Ndudaa ná thjen ngajni dajon ndo thi jine ba. Ko, ¿a jeꞌa icha renthe ra ke kain kunthua? 
MAT.6.27	Ko, ¿kexeꞌe ra xro ixin icha tsa ra juachaon, nchao sangi ra irioꞌo metro?
MAT.6.28	’¿Unda anto ta ra juachjaon ixin luntho? Tsjeꞌe ra kexreen dangi tsjo ngataon jngi, ko ncheꞌa tsjo xra ko tjaonꞌa tsjo lunthue tsjo. 
MAT.6.29	Ko rey Salomón maski tsjé bechunda ko chrjuin batsujin, aro tsujinꞌa inchin tsjo teꞌi. 
MAT.6.30	Ja̱ Ndo Dio jaꞌin nchetsaa ka jii ngataon jngi ko nduexin ndaxema ka ko che ka, ¿a runcheꞌa ndo icha ixin jaꞌa ra?, maski jaꞌa ra chunthiaꞌa ra jian ngain ndo. 
MAT.6.31	Mexinxin taꞌa ra juachjaon ko ndachroꞌa ra: “¿Keꞌe sunthe ná? o ¿keꞌe soꞌo ná? o ¿keꞌe luntho sunthengaa ná?” 
MAT.6.32	Ixin chujni chunxinꞌa Ndo Dio kain jiꞌi taxin na̱ juachjaon, aro Ndudaa ra thjen ngajni unuꞌe ndo ixin jaꞌa ra, jaan, rugundaꞌa ra kain jiꞌi. 
MAT.6.33	Mexinxin saꞌo thjee ra ko ncheꞌe ra thi thetuꞌan ndo ko rinao ndo, ko jañaa ruchjaa ra ndo thi rugundaꞌa ra. 
MAT.6.34	Mexinxin taꞌa ra juachjaon ixin kexreen sincheꞌe ra ndue, ixin nchaꞌon tsiaꞌo ujee juachjaon. Ixin kain nchaꞌon thiaꞌo juachjauen nchaon.
MAT.7.1	’Tsjeꞌa ra ko nichjaꞌa ra jianꞌa ixin thi ncheꞌe icha chujni, ko jañaa Ndo Dio xruꞌin jie̱ sincheꞌe ndo ngajin ra. 
MAT.7.2	Ixin jañaa inchin jaꞌa ra nichja ra jianꞌa ixin icha chujni, jañaa kai Ndo Dio sincheꞌe ndo jie̱ ngajin ra, ko inchin ncheꞌe ra ngain chujni, jañaa sinthaꞌa ra ndo kai. 
MAT.7.3	¿Unda tsjeꞌe kaxineno anto nchiin jingangi jmakon xan choo, ko jaꞌa dikonꞌa thi nthaa anto jié jingangi jmakon? 
MAT.7.4	Ja̱ jingangi naa nthaa anto jié ngain jmakon, ¿kexreen nchao rundache xan choo: “Tanchrjanda na santsjengiꞌa kaxineno jingangi jmakon”? 
MAT.7.5	¡Jaꞌa thi tjaago ixin anto jian aro nduaꞌa! Saꞌo dantsjengi nthaa jié jingangi jmakon, ko jamee nchao sikon jian ko santsjengi kaxineno jingangi jmakon xan choo.
MAT.7.6	’Itjagoꞌa ra juajnee Ndo Dio ngain chujni ningakuꞌen juajna, ixin ni teꞌi chrintho na̱ xraa kunia ko rukjankua na̱ ko naruguenxon ra na̱. Ko itjagoꞌa ra juajnee ndo, thi juajna renthe inchin xro diꞌin perla ngain chujni ncheꞌe juxon thi jianꞌa ixin chujni teꞌi ncheꞌe na̱ xraa kukuchi ixin ncherentheꞌa na̱ juajna ko thingachjethekua na̱.
MAT.7.7	’Danchia ra ko Ndo Dio ruchjaa ra ndo, thjee ra ko sinchii ra, dinga ra nchia ko santhjee na̱ nchia. 
MAT.7.8	Ixin chujni danchia, dayée, ko chujni thjee, dithja, ko chujni dinga nchia, tunxireꞌe na̱ nchia.
MAT.7.9	’¿A chrujan ra, are sanchiaꞌa ra xaꞌan ra naa niuthja, a ruchjeꞌe ra xan naa xro? 
MAT.7.10	¿O aruchjeꞌe ra xan naa kunchee, are sanchiaꞌa ra xan naa kuchee? 
MAT.7.11	Jaꞌa ra jeꞌa jian ra ko nuꞌa ra dajon ra thi jian ngain xaꞌan ra, mexinxin Ndudaa ra thjen ngajni icha jian ndo ko sajon ndo thi jian ngain kain chujni sanchieꞌe ndo.
MAT.7.12	’Ncheꞌe ra ngain chujni inchin jaꞌa ra rinao ra sincheꞌe na̱ ngajin ra, ixin jamee thetuꞌan ley bayée Moisés ko kain thi dikji̱n ni bayée juajnee Ndo Dio are saꞌo.
MAT.7.13	’Dixinxin ra thi icha tuee. Ixin ton thi dixinxin ni ko theka nthiꞌá thi dikao ni ngain xruꞌi sithjanxin ni, ko tsjé na̱ dixiꞌin na̱ nuyaa. 
MAT.7.14	Aro tuee thi dixinxin ni ko jno nthiꞌá thi dikao ni ngajni, ko tsjéꞌa chujni chunxin thi dixinxin ni ngajni.
MAT.7.15	’Tsjeꞌe ra runthayaꞌa ra chujni ndachro ixin dayée na̱ ko tjaago na̱ juajnee Ndo Dio aro nduaꞌa, ko thii na̱ ngajin ra ko ncheꞌe na̱ xraa kuleko aro jianꞌa na̱ inchin kundanixra chrintho te ngagaꞌa jna. 
MAT.7.16	Jaꞌa ra nchao satsuan ra na̱ ixin thi ncheꞌe na̱, ixin nthanchaꞌa chroꞌa sajon ntha tho uva, ko kanchaꞌa chroꞌa sajon ka tho higo. 
MAT.7.17	Jañaa kai, kain ntha thuchjuin jian, jian thuchjuin dajon ntha, ko ntha thuchjuin jeꞌa jian, dajon ntha thuchjuin xruꞌin xree. 
MAT.7.18	Ntha thuchjuin jian chroꞌa sajon ntha thuchjuin xruꞌin xree, kai ntha thuchjuin xruꞌin xree chroꞌa sajon ntha thuchjuin jian. 
MAT.7.19	Kain ntha thuchjuin dajonꞌa thuchjuin jian, chrijin ntha ko che ntha ngain xruꞌi. 
MAT.7.20	Ko jamee jaꞌa ra satsuan ra chujni ixin thi jeꞌe na̱ ncheꞌe na̱.
MAT.7.21	’Kainxinꞌa chujni ndachjejin na: “Nchana, Nchana”, sixiꞌin na̱ ngain thi thetuꞌan Ndo Dio, jeꞌo sixiꞌin chujni ncheꞌe thi rinao Ndudana thjen ngajni. 
MAT.7.22	Are tsii nchaꞌon Ndo Dio sincheꞌe jie̱, tsjé chujni rundachjejin na̱: “Nchana, Nchana, jaꞌan ná kjuaago ná juajnaa suixin kunixin juachaxian, ko ixin suixin bantsjexin ná espíritu jianꞌa ngain chujni ko ixin suixin binthaxin ná tsjé thi naꞌa bagikunxin chujni.” 
MAT.7.23	Aro ngain nchaꞌon mee, jaꞌan rundathjan na̱: “Jaꞌan xruꞌin nchaꞌon batsuan ra inchin chujnina, sathjixin ra ngajin, jaꞌa ra chujni ncheꞌe thi jianꞌa.”
MAT.7.24	’Mexinxin, kexeꞌo chujni thiꞌin ko ncheꞌe thi jaꞌan tjaago, chujni jiꞌi inchin naa xii xraxaon jian ko binchechjian nchianduꞌa ngataꞌa thjao. 
MAT.7.25	Ko are juii chrin ko kuyee nda tsaaga, ko kjuakee chrintho suji ngain nchia jiꞌi, aro betsingaꞌa nchia ixin suji jingathjen nchia ngataꞌa thjao. 
MAT.7.26	Aro chujni thiꞌin ko ncheꞌa thi jaꞌan tjaago, chujni mee inchin naa xii xraxaonꞌa jian ko binchechjian nchianduꞌa ngataꞌa nchiise. 
MAT.7.27	Ko are juii chrin ko kuyee nda tsaaga ko kjuakee chrintho suji ngain nchia, ko kjamangi nchia, ko anto tangi kjuiꞌi xii mee.
MAT.7.28	Are Jesús juexin nichja kain jiꞌi, kain chujni kuiseꞌen na̱ ixin thi kjuaago Jesús, 
MAT.7.29	ixin Jesús kjuaago kunixin anto tsjé juachaxin ko jeꞌa inchin xi tjaago ley.
MAT.8.1	Are Jesús juixin ngain jna, anto tsjé chujni ruee. 
MAT.8.2	Ko kunchieꞌen naa xii chunda chin lepra, ko xii mee bethuxin xa ngathexin kon Jesús ko ndachro xa:
MAT.8.2	—Suixin Nchana, ja̱ rinao, nchao sinchexruanna.
MAT.8.3	Kuthimejan Jesús kuinxe raa ko kathe xii mee ko ndachro ngain xa:
MAT.8.3	—Jaan rinaꞌo, tuxruaꞌan.
MAT.8.3	Ko are Jesús ndachro jiꞌi bitjanbeꞌo chin lepra bechunda xa. 
MAT.8.4	Kuthimejan Jesús ndachro:
MAT.8.4	—Thiꞌin jian thi rundathjo; xruꞌin chujni thekiꞌin, jeꞌo thji ko tunchieꞌen ngain xi daana ixin sikon xa ixin jaꞌa ukuxruaꞌan, ko dajon ngain Ndo Dio inchin thetuꞌan ley bayée Moisés, ixin kain chujni te nthi̱ꞌa̱ tsunuꞌe na̱ ixin ukuxruaꞌan.
MAT.8.5	Are Jesús juii ngain rajna Capernaum, naa xi capitán romano kunchieꞌen ko binchetseꞌen ñao Jesús 
MAT.8.6	ko ndachro xa:
MAT.8.6	—Nchana, naa xi ncheꞌe xrana niꞌi xa ko jitsingataꞌa xa saon ko chroꞌa thingi xa ko anto jithiin xa.
MAT.8.7	Jesús ndachro:
MAT.8.7	—Jaꞌan tsji ko sinthaxruan xa.
MAT.8.8	Ko xi capitán ndachro xa:
MAT.8.8	—Jaꞌan jikininxinꞌa na ixin suixin sixiꞌin nchiania, jeꞌo rinaꞌo thetuꞌan tsuxrueꞌen xi ncheꞌe xrana ko jeꞌe xa tsuxrueꞌen xa. 
MAT.8.9	Ixin jaꞌan kai dithikaꞌon xi chunda icha tsjé juachaxin ke jaꞌan, ko kai jaꞌan chunda juachaxin thetuan xi soldaduna, ko are jaꞌan ndathjan naa xa thji nujiꞌa, jeꞌe xa thji xa, ko are ndathjan inaa xa tsii xa, jeꞌe xa thii xa, ko are thetuan xi ncheꞌe xrana ncheꞌe jiꞌi, jeꞌe xa ncheꞌe xa.
MAT.8.10	Are Jesús kuiꞌin jiꞌi, jeꞌe kuiseꞌen ko ndachro ngain chujni jidikao:
MAT.8.10	—Jaꞌan nduaxin rundathjo ra ixin nguixin nuntheꞌe Israel xruꞌin chujni bikon anto chunthia inchin xii jiꞌi. 
MAT.8.11	Jaꞌan rindathjo ra ixin tsjé chujni tsixin no thi chrinxin ko diataunxin nchaꞌon ko sinthe na̱ ngain Abraham, Isaac ko Jacob nthi̱ꞌa̱ ngajni thi thetuꞌan Ndo Dio. 
MAT.8.12	Aro tsjé chujni bikininxin rukji nthi̱ꞌa̱ thi thetuan Ndo Dio tsjiꞌa na̱ ixin Ndo Dio ruruaꞌan na̱ ngain thi naxin xeꞌe, nthi̱ꞌa̱ thi juxon rutsjanga na̱ ko sinetaon neno na̱.
MAT.8.13	Kuthimejan Jesús ndachro ngain xi capitán:
MAT.8.13	—Sathji nchiandui ko tsuꞌen inchin jaꞌa bithikaon.
MAT.8.13	Ko xi ncheꞌe xree xi capitán kuxrueꞌen xa are juexin nichja Jesús.
MAT.8.14	Jesús kjui nchianduꞌa Pedro, ko nthi̱ꞌa̱ bikon janchee Pedro tajitsingataꞌa jan saon ixin sua. 
MAT.8.15	Are Jesús tseꞌe raa jan ndabachrjeꞌe jan sua ko bingathjen jan ko bajon jan juine na̱.
MAT.8.16	Ko are undakunaxin xeꞌe, juiauꞌe na̱ Jesús tsjé chujni chunda espíritu jianꞌa, ko jeꞌo kuetuꞌan ko bengi kain espíritu jianꞌa, ko binchexrueꞌen kainxin chujni niꞌi kunchieꞌen ngain. 
MAT.8.17	Ko jaꞌin bikuenxin thi dindachro Isaías, thi bagayée juajnee Ndo Dio: “Jeꞌe kuama kain chiꞌan ná ko sabikao thi anto thiin ná.”
MAT.8.18	Are Jesús bikon tsjé chujni ngandajin, jeꞌe kuetuꞌen chujni bakao ixin rugatho na̱ tuenxin nda Galilea. 
MAT.8.19	Ko kunchieꞌen naa xi tjaago ley ngain Jesús ko ndachro xa:
MAT.8.19	—Suixin thi dikjaago, jaꞌan rinaꞌo ruruaꞌa thi suixin sakji.
MAT.8.20	Jesús ndachro:
MAT.8.20	—Kuntha chunda ba nchianduꞌe ba chringiꞌi thjao ko kunthua chunda ba kakee ba, aro jaꞌan, thi Xii juixin ngajni, chundaꞌa thinoo tsenkjon jana.
MAT.8.21	Ko inaa chujni bakao ndachro:
MAT.8.21	—Nchana, saꞌo tajanda na tsji sikjabaa ndudana.
MAT.8.22	Ko Jesús ndachro:
MAT.8.22	—Rueꞌna ko tanchrjanda chujni dithikaonꞌa na tsjabaa choo na̱.
MAT.8.23	Kuthimejan Jesús kunixin chujni bakao kuani na̱ naa ntha barko ko sakjuixin na̱ nthi̱ꞌa̱. 
MAT.8.24	Ko are utethji na̱ ngatauꞌen nda, kjua chrintho anto suji ko jinda kjamangiathe kuexiꞌin bikia nda ngain ntha barko, ko Jesús tajijua. 
MAT.8.25	Kuthimejan chujni jidikao Jesús binchexingameꞌe na̱ ko ndachro na̱:
MAT.8.25	—¡Nthatsaꞌan ra ñao, thjengijna ni ra!, ixin ntha barko ndajixinkanjingi ntha jinda.
MAT.8.26	Jesús ndachro:
MAT.8.26	—¿Unda anto xraon ra? ¡Jaꞌa ra xro nchion chunthia ra!
MAT.8.26	Kuthejan Jesús bingathjen ko takuenta chrintho ko jinda jikjamangiathe. Ko kain xratao tabeꞌe. 
MAT.8.27	Ko kain ni bakao binthekiseꞌen na̱, ko ndachro na̱:
MAT.8.27	—¿Kensen xii jiꞌi, ixin chrintho ko jinda dithikaon thi ndachro xa?
MAT.8.28	Are Jesús biji tuenxin nda Galilea ngain nunthe Gadara, yoo xii jidoꞌo espíritu jianꞌa binthegachrjexin ngayee thi texrabaa chujni ko binthekunchieꞌen xa ngain Jesús. Ko ixin anto chrintho binthe xa, xruꞌin chujni bagatho nuyaa. 
MAT.8.29	Ko binthekuyao xa suji:
MAT.8.29	—¿Unda juiꞌi ngajin ná, jaꞌa Jesús, Xeꞌen Ndo Dio? ¡Xra jeꞌa nchaꞌon ixin sinchegetan ni ra tangi!
MAT.8.30	Ko nthi̱ꞌa̱ ridinthe tsjé kukuchi tenea ba. 
MAT.8.31	Ko kain espíritu jianꞌa binchetseꞌen ñao Jesús ko ndachro:
MAT.8.31	—Ja̱ santsjexin ni ra ngajin xii teꞌi, tanchrjanda ni ra sixiꞌin ná ngaxiꞌin kukuchi teꞌa.
MAT.8.32	Jesús ndachro:
MAT.8.32	—Jaan, thji ra.
MAT.8.32	Ko kain espíritu jianꞌa bachrjexin ngain kayui xii mee sabixiꞌin ngain kain kukuchi ko kain ba kuinga ba ko kuanthjean ba thi yasuꞌe ko betsingangi ba jinda ko kjuꞌen ba nda.
MAT.8.33	Ko chujni bakingaria kukuchi kjui na̱ ngain rajna ko bindachro na̱ kain thi kuꞌen ko kai kuekin na̱ thi kuꞌen kayui thi xii bechunda espíritu jianꞌa. 
MAT.8.34	Kuthimejan kain ni rajna binthekji na̱ thi jii Jesús ko are bikon na̱ Jesús binchetseꞌen na̱ ñao sarukjixin ngain nuntheꞌe na̱.
MAT.9.1	Kuthimejan Jesús kuani ntha barko inaa ko sakjui tuenxin jinda ko biji rajna Capernaum, rajnee Jesús. 
MAT.9.2	Nthi̱ꞌa̱ bikauꞌe na̱ Jesús naa thi xii chroꞌa bakingi tajitsingataꞌa nthatuꞌen. Are jeꞌe bikon ni teꞌi ixin anto chunthia na̱, ndachro ngain thi niꞌi:
MAT.9.2	—Xraonꞌa, jaꞌan ubinthatjañaꞌa kain thi jianꞌa bincheꞌe.
MAT.9.3	Ko kanxion xi tjaago ley te nthi̱ꞌa̱ texraxaon xa: “Nchaoꞌa jii thi jinichja xii jiꞌi ixin Ndo Dio.” 
MAT.9.4	Aro Jesús ubenuꞌe thi texraxaon xii teꞌi, ko ndachro ngain xa:
MAT.9.4	—¿Unda anto jianꞌa xraxaon ra ngathe ansean ra? 
MAT.9.5	¿Kexeꞌe thi icha tangiꞌa rundachrjan: “Kain thi jianꞌa bincheꞌe ubitjañaꞌa”, o “Dingathjen ko sathji”? 
MAT.9.6	Jaꞌan tsjaguꞌa ra ixin thi Xii juixin ngajni, chunda juachaxin nthiꞌi ngataꞌa nunthe ixin nchetjañeꞌe chujni thi jianꞌa ncheꞌe na̱.
MAT.9.6	Kuthejan ndachro Jesús ngain thi chroꞌa bakji:
MAT.9.6	—Dingathjen, tama nthatuꞌan ko sathji nchiandui.
MAT.9.7	Ko thi beniꞌi bingathjen ko sakjui nchianduꞌa. 
MAT.9.8	Ko are kain chujni bikon na̱ jiꞌi, kuiseꞌen na̱ ko binchesayeꞌe na̱ Ndo Dio ixin bajon ndo juachaxin mee ngain chujni.
MAT.9.9	Ko are Jesús sakjuixin nthi̱ꞌa̱ bikon naa thi xii diꞌin Mateo jithjejo tumi xengaxin ꞌna ngain ni thetuꞌan Roma. Ko Jesús ndachro:
MAT.9.9	—Rueꞌna.
MAT.9.9	Ko Mateo bingathjen ko ruee Jesús.
MAT.9.10	Kuthimejan are Jesús tajine ngain nchianduꞌa Mateo, kunchieꞌen tsjé xi datse tumii Roma, ko icha chujni ncheꞌe thi jianꞌa, ko ni teꞌi juinekaꞌo na̱ Jesús ko ni bakao. 
MAT.9.11	Ko are xi fariseo binthegikon xa jiꞌi, bintheganchiangi xa ngain ni bakao Jesús ko binthendachro xa:
MAT.9.11	—¿Unda xi tjaguꞌa ra jinekaꞌo xa kain xi datse tumii Roma ko chujni ncheꞌe thi jianꞌa?
MAT.9.12	Ko are Jesús kuiꞌin jiꞌi, ndachro ngain xa:
MAT.9.12	—Chujni xruꞌin chin chunda rugundeꞌa xi nchexruan, jeꞌo chujni niꞌi, ni mee rugundeꞌe xi nchexruan. 
MAT.9.13	Sathji ra ko dikinxin ra keꞌe ruchro thi jitaxin ngain Xruen Ndo Dio: “Jaꞌan rinaꞌo ixin jaꞌa ra tsiakunueꞌe ra chujni, ko jeꞌa ixin suꞌen ra kuxiigo ixin sinchenthuxinna ni ra.” Jaꞌan juiꞌa ixin binichjaa chujni jian, jaꞌan juiꞌi ixin binichjaa chujni jianꞌa ixin tsinthuꞌe na̱ thi jianꞌa ncheꞌe na̱.
MAT.9.14	Kuthimejan chujni bakao Juan, thi banchegithe chujni, kunchieꞌen na̱ ngain Jesús ko banchiangi na̱:
MAT.9.14	—¿Unda jaꞌan ná, kunixin kain xi fariseo anto nthakjaaño ná, ko chujni chrjiꞌo jaꞌa dinthenchekjañaoꞌa na̱?
MAT.9.15	Jesús ndachro ngain na̱:
MAT.9.15	—¿A nchao chujni te ngain naa kiai thi thutheꞌe na̱ nchao sinthenchekjaaño na̱ are xrajii xi kutheꞌe? ¡Naꞌi! Aro tsii nchaꞌon are xi kutheꞌe sasikao na̱ xa, kuthimejan sinchekjaaño na̱.
MAT.9.16	’Xruꞌin chujni theyeꞌe naa luntho nthaxii kunixin rioꞌo luntho narua, ixin luntho narua ndadixeꞌe ko icha jié ndadichje luntho nthaxii. 
MAT.9.17	Kai xruꞌin chujni thekia xran jidatsuxiꞌin ngain naa ruanxran nthaxii ixin xran jidatsuxiꞌin tsunchrintaon xran ruanxran ko xran ko ruanxran ndasitjaan. Mexinxin xran jidatsuxiꞌin sikia xran ngain naa ruanxran narua ko jañaa ruanxran ko xran sitjanꞌa.
MAT.9.18	Jesús xrajinichjao kain yaa, are juii naa xi thetuꞌen ni judío ko bethuxin xa ngain Jesús ko ndachro xa:
MAT.9.18	—Xannchrichjanꞌna najuexinka beꞌen xan. Aro chjin ná ko thiin raa ngataꞌa xan ko jeꞌe xan ruxechon xan inaa.
MAT.9.19	Jesús bingathjen ko sakjui ngain xii mee ko ruee chujnii bakao. 
MAT.9.20	Ko are ungatja nthiꞌá, kunchieꞌen naa nchrii beniꞌi ixin bagengathjinꞌa thi bagengiꞌi jnii nchra theyoo nano. Ko jimao kunchieꞌen nchra tuenxin Jesús ko kathe nchra ngandeꞌe lunthue, 
MAT.9.21	ixin xraxaon nchra: “Kunixin jeꞌo rukathe lunthue Jesús, jaꞌan tsuxruan na.” 
MAT.9.22	Aro Jesús ngaria ko bikon nchrii mee, ko ndachro ngain nchra:
MAT.9.22	—Xraonꞌa, jaꞌa ukuxruaꞌan ixin chunthia ngajin.
MAT.9.22	Ko are juexin nichja Jesús, kuxrueꞌen nchra.
MAT.9.23	Ko are Jesús bixiꞌin nchianduꞌa xi thetuꞌen ni judío, bikon ni danua nthaxro ixin nchechjian na̱ soon sikjabaxin na̱ xannchrichjan ko icha chujni anto tetsjanga na̱. 
MAT.9.24	Ko Jesús ndachro:
MAT.9.24	—Dachrjexin ra nthiꞌi, ixin xannchrichjan digenꞌa xan, jeꞌo tajijua xan.
MAT.9.24	Ko chujni kjuanua na̱ Jesús ixin jañaa ndachro. 
MAT.9.25	Ko are kuetuꞌen na̱ bachrjexin na̱ nthi̱ꞌa̱, Jesús bixiꞌin ko tseꞌe raa xannchrichjan ko jeꞌe xan bingathjen xan. 
MAT.9.26	Ko nguixin nunthe mee kunuꞌe chujni ixin thi bincheꞌe Jesús.
MAT.9.27	Ko are Jesús sakjuixin nthi̱ꞌa̱, ruee yoo xii dikonꞌa ko seen tetuyao xa:
MAT.9.27	—¡Thiakunuana ni ra, jaꞌa Xeꞌen David!
MAT.9.28	Ko are Jesús biji ngain nchia, kayui thi dikonꞌa binthekunchieꞌen ngaka jeꞌe ko jeꞌe banchiangiꞌi xa:
MAT.9.28	—¿Adithikaon ra ixin jaꞌan nchao sinthaxruan jmakon ra?
MAT.9.28	Kayui xii mee ndachro xa:
MAT.9.28	—Jaan, dithikaꞌon ná ngajin suixin.
MAT.9.29	Kuthimejan Jesús kathe ngataꞌa jmakon kayui xii mee ko ndachro:
MAT.9.29	—Tsuꞌen inchin jaꞌa ra chunthia ra.
MAT.9.30	Ko kayui xii mee kuxrueꞌen jmakon xa. Kuthimejan Jesús anto kuetuꞌen xa:
MAT.9.30	—Xruꞌin chujni thekiꞌin ra thi kuꞌen.
MAT.9.31	Ko are sabinthekjixin xa nthi̱ꞌa̱, kuexiꞌin xa kuekin xa ngain chujni te nguixin nunthe mee thi bincheꞌe Jesús.
MAT.9.32	Are kayui xii teꞌi bachrjexin xa nthi̱ꞌa̱, kanxion chujni juiauꞌe na̱ Jesús naa xii chroꞌa nichja ixin chunda naa espíritu jianꞌa. 
MAT.9.33	Are Jesús bantsje espíritu jianꞌa, thi xii kuexiꞌin nichja. Ko chujni binthechee na̱ ko ndachro na̱:
MAT.9.33	—Nthiꞌi nunthe Israel, naꞌa dikunxin ni jiꞌi.
MAT.9.34	Aro xi fariseo ndachro xa:
MAT.9.34	—Xii jiꞌi nchao dantsje xa espíritu jianꞌa kunixin juachaxiin nchiijin ixin nchiijin thi thetuꞌen kain espíritu jianꞌa.
MAT.9.35	Jesús bakji ngain kain rajna ko rajnanchjan ko ngain ningue na̱ bakjaago thi jian juajna banichja ixin thi thetuꞌan Ndo Dio, ko banchexrueꞌen kain chin bechunda chujni ko kain thi bakiin na̱. 
MAT.9.36	Are Jesús bikon tsjé chujni jeꞌe kuiakunueꞌe na̱ ixin xruꞌin kensen bagakueꞌen na̱ ko dichjekee na̱ xraa kuleko xruꞌin kensen thingaria ba. 
MAT.9.37	Kuthimejan jeꞌe ndachro ngain chujni bakao:
MAT.9.37	—Jaan, ndua tsjé thi diguan ngataon jngi, aro tsjéꞌa ni ncheꞌe xra jii. 
MAT.9.38	Mexinxin ndache ra xi najni ruruaꞌan xa icha ni ncheꞌe xra ixin satse na̱ kain thi udiguan.
MAT.10.1	Kuthimejan Jesús baye̱e thi theyoo chujni bakao ko bajon juachaxin ngain na̱ ixin nchao sengixin na̱ espíritu jianꞌa techunda chujni ko nchao sinchexrueꞌen na̱ kexeꞌo chin ko kain thi thiin chujni.
MAT.10.2	Jaꞌin diꞌin thi theyoo chujni kuinchieꞌe Jesús: thi saꞌo diꞌin Simón, thi kai diꞌin Pedro; Andrés, xan choo Pedro; Jacobo ko xan choo, xan diꞌin Juan, ko kayui xan teꞌi xeꞌen Zebedeo; 
MAT.10.3	Felipe; Bartolomé; Tomás; Mateo, thi bagatse tumii Roma; Jacobo, xeꞌen Alfeo; Lebeo, thi kai diꞌin Tadeo; 
MAT.10.4	Simón, thi baketukaꞌo chujni romano; ko Judas Iscariote, thi kjuaago ixin tse na̱ Jesús.
MAT.10.5	Jesús ruaꞌan thi theyoo chujni teꞌi ko jaꞌin kuetuꞌen na̱:
MAT.10.5	—Thjiꞌa ra ngain chujni jeꞌa judío, ko thjiꞌa ra nuntheꞌe Samaria. 
MAT.10.6	Thji ra jeꞌo ngain chujni judío ixin jeꞌe na̱ te na̱ inchin kuleko digichrue. 
MAT.10.7	Ko are saso ra, ndache ra na̱: “Ujitunchiaon nchaꞌon tsetuꞌan Ndo Dio nthiꞌi ngataꞌa nunthe.” 
MAT.10.8	Ko nchexrueꞌen ra chujni niꞌi, nchexechon ra chujni undadigeꞌen, nchexrueꞌen ra chujni techunda chin lepra, ko dantsjexin ra espíritu jianꞌa ngain chujni. Jaꞌa ra bithuꞌan ra juachaxin jiꞌi, mexinxin are sinchexrueꞌen ra chujni xruꞌin danchieꞌe ra na̱ tsjengaꞌa ra na̱ ꞌna.
MAT.10.9	’Thjioꞌa ra oro, plata ko cobre. 
MAT.10.10	Thjioꞌa ra inaa luntho, thjioꞌa ra inaa kathe, thjioꞌa ra inaa nthakutho ko xruꞌin tama ra, ixin thi ncheꞌe xra jikininxin sayée thi sundeꞌe.
MAT.10.11	’Are saso ra ngain naa rajna o ngain naa rajnanchjan, thjee ra nthi̱ꞌa̱ naa chujni jian ko dithuꞌa ra ngain nchianduꞌa, ko nthi̱ꞌa̱ dithuꞌa ra sachrjexinja ra rajna mee. 
MAT.10.12	Are saso ra ngain nchia mee chjeꞌe ra na̱ juajna ko nchenchaon ra na̱. 
MAT.10.13	Ja̱ chujni te ngain nchia mee, tekininxin na̱ tsunchaon na̱ chrjuin tsunuꞌe na̱ ngain anseen na̱, aro ja̱ tekininxinꞌa na̱ sayée na̱ thi chrjuin jiꞌi, xruꞌin sayée na̱. 
MAT.10.14	Ko ja̱ ngain naa nchia rinaoꞌa na̱ sayáꞌa ra na̱ ko rinaoꞌa na̱ tsiꞌin na̱ thi jaꞌa ra rundache ra na̱, jaꞌa ra dachrjexin ra ngain nchia mee o ngain rajna mee ko tuntsjenga ra ruthea ra ixin sinthji kain jinche. 
MAT.10.15	Jaꞌan nduaxin rindathjo ra, ixin ngain nchaꞌon sincheꞌe Ndo Dio jie̱, icha sujiꞌa sueꞌen jie̱ rajna Sodoma ko Gomorra ke rajna teꞌi.
MAT.10.16	’¡Tsjexin ra! Jaꞌan ruruaꞌan ra inchin kuleko ngayee kundanixra. Mexinxin tsjeꞌe ra jian xraa ncheꞌe kunchee, ko tainꞌa ñao ra ko ncheꞌe ra inchin ncheꞌe kunthuanajni. 
MAT.10.17	Tsjeꞌe ra jian ngain chujni ixin rutse ra na̱ ko sinthachiaꞌan ra na̱ ngain thi ni ncheꞌe jie̱ ko tsaxin ra na̱ nthaa ngaxiꞌin niꞌngo. 
MAT.10.18	Ko ixin jaꞌan, sinthachianxin ra na̱ ngain xi thetuꞌan ko ngain xi rey, ko jañaa jaꞌa ra nchao runichja ra ngain kain xii teꞌi ko ngain chujni jeꞌa judío. 
MAT.10.19	Ko are rutse ra na̱ ko sinthachiaan ra na̱ ngain ni ncheꞌe jie̱, taꞌa ra juachjaon ixin keꞌe rundachro ra o kexreen runichja ra, ixin Ndo Dio rundathjo ra ndo thi jaꞌa ra runichja ra. 
MAT.10.20	Ixin jeꞌa jaꞌa ra thi runichja ra, Espiritue Ndudaa ra, mee thi runichja ixin jaꞌa ra.
MAT.10.21	’Chujni sichro jie̱ ixin xan choo ixin nasuenxon na̱ xan, ko ndudaꞌa sichro ndo jie̱ ixin xeꞌen ndo nasuenxon na̱ xan, ko chjan runingakuꞌen xan ni nduꞌa xan ko sichro xan jie̱ ixin nasuenxon na̱ ni nduꞌa xan. 
MAT.10.22	Chujni nguixin nunthe runingakuꞌan ra na̱ ixin jaꞌan. Aro thi chujni ruchunthia na jaꞌan kainxin nchaꞌon, chujni jiꞌi thi rukjan inaa chujni narua. 
MAT.10.23	Are ngain naa rajna chujni tsexiꞌin na̱ rutsayaꞌa ra na̱ ixin sinthja ra na̱, sathji ra ngain inaa rajna. Jaꞌan ndua rindathjo ra, ixin xratsjaꞌa ra tsingaria ra kainxin rajnee ni Israel, are jaꞌan, thi Xii juixin ngajni, urukjan siꞌi inaa.
MAT.10.24	’Thi jitangi nueꞌa icha ke xi nchekueꞌen, ko naa ni ncheꞌe xra thetuanꞌa icha ke xi najnii. 
MAT.10.25	Thi jitangi kunixin tsunueꞌo inchin xi nchekueꞌen, yaa unchao jii, ko thi ncheꞌe xra jeꞌo ruchunda inchin xi najnii, yaa unchao jii. Ja̱ chujni nchegiꞌin na na̱ nchiijin, mee keꞌe ruchroꞌa na̱ ixin jaꞌa ra.
MAT.10.26	’Xraguenꞌa ra chujni ixin xruꞌin thi jima jii ke rukununxinꞌa ko xruꞌin thi jima tjao chujni ke rukunueꞌa na̱. 
MAT.10.27	Thi ndathjo ra are naxin xeꞌe, jaꞌa ra ngain nchaꞌon ndache ra chujni, ko thi jima ndathjo ra, jaꞌa ra ngataꞌa nchia nichja ra suji ixin tsunuꞌe chujni. 
MAT.10.28	Xraguenꞌa ra thi naduenxion chujni ixin jeꞌe chroꞌa nasuenxion almee na̱. Icha jian xraguꞌen ra Ndo Dio ixin jeꞌo jeꞌe ndo nchao nasuenxion nthauꞌa ra ko almaa ra ngain xruꞌi dangaꞌa.
MAT.10.29	’¿Kejaꞌin renthe yoo kunthuachjan? ¿A jeꞌa nakua tuminchjan? Aro maski jamee, xruꞌin kunthuachjan deꞌen ja̱ Ndudaa ná, ndo thjen ngajni, sajonꞌa ndo juachaxin. 
MAT.10.30	Ko jaꞌa ra, Ndo Dio nuꞌe ndo kejaꞌin xrajaa ra chunda ra. 
MAT.10.31	Mexinxin xraonꞌa ra ixin jaꞌa ra icha renthe ra ke tsjé kunthua.
MAT.10.32	’Kain chujni rundachro ngathexin kon chujni ixin jaꞌan jian na, kai jaꞌan rundachrjan ngathexin kon Ndudana, ndo thjen ngajni, ixin chujni mee kai jian. 
MAT.10.33	Aro thi chujni rundachro ngathexin kon chujni ixin chunxinꞌa na, kai jaꞌan rundachrjan ngathexin kon Ndudana, ndo thjen ngajni, ixin jaꞌan chunxinꞌa.
MAT.10.34	’Xraxaonꞌa ra ixin jaꞌan juiꞌi ixin chujni sakao choo na̱ ndakua ngataꞌa nunthe jiꞌi. Naꞌi, ixin chujni tseto na̱ ko tsuñauꞌe choo na̱ ixin jaꞌan. 
MAT.10.35	Ko ixin dithikaon ni ra jaꞌan, chjan runingakuꞌen xan ndudee xan, xanchrii runingakuꞌen janee xan ko nchrideinda runingakuꞌen janchee nchra. 
MAT.10.36	Ixin chujni runingakuꞌan ra, mee jeꞌo ni nchiandui ra.
MAT.10.37	’Thi thjueꞌe ndudee ko janee icha ke jaꞌan, chujni mee jikininxinꞌa siꞌin chujnina, ko chujni thjueꞌe nchrichjeꞌe o xi tsiꞌi icha ke jaꞌan, chujni mee jikininxinꞌa siꞌin chujnina. 
MAT.10.38	Thi chujni rinaoꞌa satho tangi ixin jaꞌan ko ruena, chujni mee jikininxinꞌa rukjan chujnina. 
MAT.10.39	Thi jeꞌo thjee ixin jian seꞌe ngataꞌa nunthe jiꞌi, ndaseꞌen. Ko thi seꞌen ixin tjaago thi jaꞌan tjaago, chujni jiꞌi rukjan inaa chujni narua.
MAT.10.40	’Chujni sayáꞌa ra, chujni mee kai sayéꞌna na̱ jaꞌan, ko thi chujni dayeꞌna jaꞌan, chujni mee kai dayée thi ruaꞌan na jaꞌan. 
MAT.10.41	Thi dayée naa chujni dayée juajnee Ndo Dio, chujni mee Ndo Dio tsjengeꞌe ꞌna xrajeꞌo inchin xengeꞌe ꞌna naa thi dayée juajnee Ndo Dio. Ko thi sayée naa xii jian, ruxenge ꞌna xrajeꞌo inchin naa xii jian. 
MAT.10.42	Ko kexeꞌo chujni sajon maski naa xalo jinda kin ngain kexeꞌo chujni dithikaon na jaꞌan, maski rentheꞌa na̱, chujni mee Ndo Dio tsjengeꞌe na̱ ꞌna.
MAT.11.1	Are Jesús juexin kuethuꞌan thi runcheꞌe ni theyoo chujni bakao, sakjuixin nthi̱ꞌa̱ ixin bakjaago ko bindache icha chujni thi jian juajnee Ndo Dio ngain ikanxin rajna.
MAT.11.2	Juan, thi banchegithe chujni, ubeꞌe ngain nduꞌa xiiso are kunuꞌe kain thi jian jincheꞌe Jesucristo. Mexinxin ruaꞌan yoo chujni bakao ixin biganchiangiꞌi na̱ Jesús, 
MAT.11.3	ko ndachro na̱:
MAT.11.3	—¿Ajaꞌa thi Cristo, thi rukii, o xraruchuan ná inaa thi tsii?
MAT.11.4	Jesús batheꞌe:
MAT.11.4	—Thji ra ko dindache ra Juan thi jaꞌa ra tedikon ra ko thi jaꞌa ra tethiꞌin ra. 
MAT.11.5	Chujni bagikonꞌa, jai unchao dikon na̱, thi chroꞌa bakji, jai unchao chrji, chujni ninxin chin lepra tuxrueꞌen na̱, chujni bakinꞌa, jai unchao thiꞌin na̱, chujni ndadeꞌen xechon na̱ ko chujni nua xrague na̱ thi jian juajnee Ndo Dio. 
MAT.11.6	Ndo Dio sinchenchaon thi chujni ncheꞌe ko dithikaon thi tethuꞌan jaꞌan, maski tangi tuꞌen.
MAT.11.7	Are kayui chujni ruaꞌan Juan satethji na̱, Jesús kuexiꞌin ndache chujni te nthi̱ꞌa̱ thi bincheꞌe Juan, ko Jesús ndachro:
MAT.11.7	—¿Keꞌe bitsjeꞌe ra are kjui ra ngagaꞌa jna thi xruꞌin jii? ¿Axraxaon ra ixin juaxraxauen Juan rukji inchin nthaxiji nchengithjen chrintho? 
MAT.11.8	¿Keꞌe bitsjeꞌe ra? ¿Axraxaon ra rugikon ra naa xii jingaa luntho anto renthe? Nduaxin naꞌi, ixin ni tengaa luntho anto renthe te na̱ ngain nchia te ni thetuꞌan. 
MAT.11.9	Mexinxin, ¿keꞌe xraxaon ra rugikon ra? ¿A naa xii dayée juajnee Ndo Dio? Jaan, ndua Juan naa thi dayée juajnee Ndo Dio, ko jeꞌe icha renthe ke naa thi dayée juajnee Ndo Dio. 
MAT.11.10	Ko thi jitaxin ngain Xruen Ndo Dio, ndachro ixin jeꞌe:
MAT.11.10	Jaꞌan ruaꞌan naa thi sitauꞌan nthiꞌá ko sikao juajnana,
MAT.11.10	ko jeꞌe sinchechjian nthiaa.
MAT.11.11	Jaꞌan, ndua rindathjo ra, kainxin chujni kunkjixin ngain nchrii, xruꞌin thi icha renthe bingathjen inchin Juan. Aro thi icha rentheꞌa ngain thi thetuꞌan Ndo Dio, mee thi icha renthe ke Juan.
MAT.11.12	’Are kuexinxin Juan bindache chujni ixin juajnee Ndo Dio ko jai, thi thetuꞌan Ndo Dio atho tsjé thi kayakuen, aro thi chujni xraonꞌa ncheꞌe thi thetuꞌan ndo. 
MAT.11.13	Kain thi ndachro chujni bayée juajnee Ndo Dio ko kain thi ndachro ley bayée Moisés bikuꞌen juija Juan. 
MAT.11.14	Ko maski sithikaon ra o naꞌi thi jaꞌan rindathjo ra, Juan, mee thi Elías thi rukii inaa. 
MAT.11.15	Xro thinxin ra jian, thiꞌin ra jian.
MAT.11.16	’¿Keꞌe sinthakaninxin chujni te ngain nchaꞌon teꞌi? Te na̱ inchin xannchinnchinchjan tsuntaon ngataon ndaasin ko tuyauthe choo xan ko ndachro xan: 
MAT.11.17	“Jaꞌan ná banthachjiaꞌan ra soon kunixin nthaxro aro jaꞌa ra theꞌa ra; ko tsje ná soon thiaꞌo juachjaon aro jaꞌa ra tsjangaꞌa ra.” 
MAT.11.18	Ixin juii Juan, thi banchegithe chujni, thi bagiꞌa vino ko bajineꞌa tsjé. Ko jaꞌa ra ndachro ra ixin jeꞌe chunda naa espíritu jianꞌa. 
MAT.11.19	Kuthimejan juiꞌi jaꞌan, thi Xii juixin ngajni, ko jine ko diꞌi vino ngajin ra ko jaꞌa ra ndachro ra ixin jaꞌan anto xengo na ko anto kuan na, ko ndachro ra ixin jaꞌan anto jian chrjiꞌan kain chujni ncheꞌe jianꞌa ko jian chrjiꞌan kain xi thjejo tumii Roma. Aro thi jian juaxraxaon tjaago Ndo Dio ngain chujni, xraago ixin thi jian ncheꞌe na̱.
MAT.11.20	Kuthimejan Jesús kuexiꞌin binchesatheꞌe chujni ngain kain rajna bincheꞌe tsjé thi naꞌa bagikunxin na̱, ixin kain chujni mee xrabancheꞌe na̱ thi jianꞌa. Mexinxin Jesús ndachro ngain na̱:
MAT.11.21	—¡Anto tangi tsuꞌan ra, jaꞌa ra xro rajna Corazín ko jaꞌa ra xro rajna Betsaida! Ixin kain thi xradikunxinꞌa chujni binthaꞌa ngajin ra, jiꞌi runthaꞌa ngayee chujni rajna Tiro ko rajna Sidón, jeꞌe na̱ usee rukinthuꞌe na̱ thi jianꞌa ncheꞌe na̱ ko mee rukjaago na̱ ixin ruginthengaa na̱ luntho thie ko rukjinthjithe na̱ jaa na̱ nthesugiꞌi. 
MAT.11.22	Aro jaꞌan rundathjo ra jaꞌa ra xro rajna Corazín ko Betsaida ixin ngain nchaꞌon are Ndo Dio sincheꞌe jie̱ ngain kain chujni, jaꞌa ra icha suji jie̱ suꞌan ra ke chujni Tiro ko Sidón. 
MAT.11.23	Ko jaꞌa ra xro rajna Capernaum, ¿axraxaon ra ixin anto renthe ra ngathexin kon Ndo Dio? Naꞌi, jeꞌa jamee, ixin jaꞌa ra tsji ra ngathe xruꞌi thi xruꞌin nchaꞌon sanga. Ixin ja̱ ngain rajna Sodoma rukuꞌen kain thi xradikunxinꞌa chujni binthaꞌa ngayaꞌa ra, chujni rajna Sodoma rukinthuꞌe na̱ thi jianꞌa bancheꞌe na̱, ko rajna mee, xrarugeꞌe rajna jai. 
MAT.11.24	Mexinxin jaꞌan rindathjo ra ixin ngain nchaꞌon are Ndo Dio sincheꞌe jie̱ ngain kainxin chujni, jaꞌa ra thi icha suji jie̱ suaꞌan ra ke thi jie̱ gueꞌen chujni rajna Sodoma.
MAT.11.25	Ko are mee Jesús ndachro:
MAT.11.25	—Nthasayaꞌa, Suixin Ndudana, thi Nchee ngajni ko nunthe, ixin Suixin kjuaago jiꞌi ngain chujni anto nuꞌe ko anto thinxin, aro kjuaguꞌe chujni tainꞌa ñao. 
MAT.11.26	Jaan, ixin jañaa binao Suixin.
MAT.11.27	Ko Jesús ndachro ngain chujni te nthi̱ꞌa̱:
MAT.11.27	—Ndudana chjana kain thi jii. Ko xruꞌin kensen chunxin na, jeꞌo jeꞌe ndo chunxin na ndo, ko xruꞌin kensen chunxin jeꞌe ndo, jeꞌo jaꞌan, thi chunxin ndo ko kain chujni jaꞌan sinaꞌo sinthagatsuan Ndudana. 
MAT.11.28	Xrakui ra ngajin, kain ra xro atho kunchrjen ra ngain xraa ra ko juachjaon techunda ra ixin ngajin sinchejugaꞌa ra. 
MAT.11.29	Dithikaon ra ko ncheꞌe ra thi jaꞌan rithetuꞌan ko ncheꞌe ra inchin jaꞌan, ixin jaꞌan thixinna kain ko nda ansenna, ko nchao sinchejugaꞌa ra. 
MAT.11.30	Thi jaꞌan rithetuꞌan ra tangiꞌa sithikaon ra, ko tangiꞌa thi sincheꞌe ra.
MAT.12.1	Xrajeꞌo ngain nchaꞌon teꞌi ngain naa nchaꞌon nchejugaꞌa ni, Jesús ko chujni bakao batho na̱ ngain kanxion jngi thi dinga nuatrigo. Ko chujnii beꞌen na̱ jintha, mexinxin kuexiꞌin na̱ kunchrijin na̱ kanxion ninchjeꞌen trigo ko juine na̱. 
MAT.12.2	Ko are kanxion xi fariseo binthegikon xa jiꞌi, ndachro xa ngain Jesús:
MAT.12.2	—Tsjexin, chujnia chrjiꞌo tencheꞌe na̱ xra ko jikininxinꞌa sincheꞌe ni xra ngain thi nchaꞌon nchejugaꞌa ni.
MAT.12.3	Aro Jesús ndachro ngain xa:
MAT.12.3	—¿Axra tsjeꞌa ra Xruen Ndo Dio ixin keꞌe bincheꞌe David kunixin kain xi bagakao are binthegeꞌen na̱ jintha? 
MAT.12.4	David bixiꞌin ningue Ndo Dio, ko jeꞌe ko kain ni bagakao bine na̱ niuthja banchendusen na̱ ngain Ndo Dio, thi niuthja bikininxinꞌa rujine na̱ ko jeꞌo xi daana bekininxin bane xa niuthja mee. 
MAT.12.5	Ko, ¿axra tsjeꞌa ra thi jitaxin ley bayée Moisés ixin kain xi daana ngain niꞌngo xruꞌin nchaꞌon nchejugaꞌa xa ngain thi nchaꞌon nchejugaꞌa ni, ko mee jeꞌa jianꞌa ixin jeꞌe xa? 
MAT.12.6	Ko jaꞌan rindathjo ra ixin riꞌi ngajin ra ko icha renthe na ke niꞌngo mee. 
MAT.12.7	Ja̱ jaꞌa ra rukinxin ra thi ndachro Ndo Dio ngain Xruen ndo, thi ndachro: “Jaꞌan rinaꞌo ixin jaꞌa ra thiakunueꞌe ra chujni, ko jeꞌa ixin suꞌen ra kuxiigo ixin jaꞌan.” Ja̱ jaꞌa ra rukinxin ra jiꞌi iruncheꞌa ra jie̱ ngain chujni xruꞌin teka. 
MAT.12.8	Ixin jaꞌan, thi Xii juixin ngajni, chunda juachaxin ngain thi nchaꞌon nchejugaꞌa ni.
MAT.12.9	Kuthimejan Jesús sakjuixin nthi̱ꞌa̱, ko sabixiꞌin ngain ningue na̱. 
MAT.12.10	Ko nthi̱ꞌa̱ ngaxiꞌin niꞌngo tajii naa xii ndadixemadoꞌo naa raa. Ko xi fariseo techuꞌen xa keꞌe nchaoꞌa runcheꞌe Jesús ixin rukjangiꞌi xa. Mexinxin banchiangi xi fariseo ngain Jesús ko ndachro xa:
MAT.12.10	—¿Anchao sinchexrueꞌen ni chujni niꞌi ngain nchaꞌon nchejugaꞌa ni?
MAT.12.11	Jesús ndachro:
MAT.12.11	—Ja̱ chrujan ra xro chunda ra naa kuleko ko setsingaa ba ngain naa thi yasuꞌe ngain nchaꞌon nchejugaꞌa ni, ¿atsjiꞌa ra sigantsje ra ba? 
MAT.12.12	¡Ajeꞌa icha renthe naa chujni ke naa kuleko! Mexinxin, nchao sincheꞌe ni thi jian ngain thi nchaꞌon nchejugaꞌa ni.
MAT.12.13	Kuthimejan ndachro Jesús ngain thi xii dixemadoꞌo raa:
MAT.12.13	—Thinxe raa.
MAT.12.13	Ko are jeꞌe kuinxe raa, ujian bithuꞌe ra inchin ra jngo. 
MAT.12.14	Aro xi fariseo binthegachrjexin xa nthi̱ꞌa̱ ko kuexiꞌin xa kjuao choo xa ixin kexreen nasuenxon xa Jesús.
MAT.12.15	Are Jesús kunuꞌe ixin ruguen na, jeꞌe sakjuixin nthi̱ꞌa̱ ko anto tsjé chujni ruee ko binchexrueꞌen kainxin chujni niꞌi, 
MAT.12.16	Aro kuetuꞌen na̱ ixin rundacheꞌa na̱ icha chujni ixin kensen jeꞌe. 
MAT.12.17	Jañaa bikuꞌen thi dikji̱n Isaías, thi bagayée juajnee Ndo Dio, ko ndachro:
MAT.12.18	Jiꞌi xi ncheꞌe xrana, thi jaꞌan kuinchiaa,
MAT.12.18	thi anto thjuaa ko anto chaꞌna ixin jeꞌe.
MAT.12.18	Ko Espirituna seꞌe ngain jeꞌe,
MAT.12.18	ko runichja thi jian sinthaꞌa ngain chujni jii nguixin nunthe.
MAT.12.19	Jeꞌe xruꞌin chujni tsetukaꞌo ko tsuyautheꞌa,
MAT.12.19	ko runichjaꞌa suji ngain chujni ngaa nthiꞌá.
MAT.12.20	Jeꞌe sinchegathuꞌa tangi chujni ujidathuꞌe tangi,
MAT.12.20	ko chujni nchion thinxin sinchekinxin na̱ jian,
MAT.12.20	sinchegachaja thi jian.
MAT.12.21	Ko chujni te nguixin nunthe ruchunthia na̱ ngain jeꞌe.
MAT.12.22	Kuthimejan bikauꞌe na̱ Jesús naa xii bagikonꞌa ko banichjaꞌa ixin bechunda xa naa espíritu jianꞌa. Ko Jesús binchexrueꞌen xa, ko jeꞌe xa unchao bikon xa ko nichja xa. 
MAT.12.23	Ko kainxin chujni kuiseꞌen na̱ ko binthendachro na̱:
MAT.12.23	—¿A jeꞌe thi bachrjeninxin chujnii David?
MAT.12.24	Ko are xi fariseo binthekiꞌin xa jiꞌi, binthendachro xa:
MAT.12.24	—Xii jiꞌi dengi xa espíritu jianꞌa kunixin juachaxiin Beelzebú, thi thetuꞌen kain espíritu jianꞌa.
MAT.12.25	Jesús benuꞌe keꞌe baxraxaon xi fariseo, mexinxin jeꞌe ndachro ngain xa:
MAT.12.25	—Ja̱ chujni thetuꞌan ngain naa nunthe ndachjeeya na̱, chujni nunthe mee ndatsjexin na̱, ko ja̱ chujni ngain naa rajna o chujni texiꞌin ngain naa nchia theto na̱, chujni teꞌi tuin ndatsjexin na̱. 
MAT.12.26	Kai, ja̱ nchiijin jeꞌo dengi choo, mee ruchro ixin thetukaꞌo choo ko juachaxiin ko thi thetuꞌan seꞌa tsunchrjeꞌen. 
MAT.12.27	Ko ja̱ ndachro ra ixin jaꞌan dengi espíritu jianꞌa kunixin juachaxiin Beelzebú, mee ¿kensen dajon juachaxin ngain chujnia ra ixin dengi na̱ espíritu jianꞌa? Ja̱ rundachro ra ixin Ndo Dio, mee ruchro ixin jaꞌa ra jeꞌa ndua thi texraxaon ra. 
MAT.12.28	Mexinxin ja̱ jaꞌan dengi espíritu jianꞌa kunixin juachaxiin Espiritue Ndo Dio, mee ruchro ixin thi thetuꞌan Ndo Dio ujii ngajin ra.
MAT.12.29	’Ja̱ naa chujni rinao santsjeꞌe thi jichunda ngaxiꞌin nchianduꞌa naa xii tsanga, saꞌo rugunda tsia xa, kuthimejan nchao santsje kain thi jichunda xa ngaxiꞌin nchianduꞌa xa.
MAT.12.30	’Thi jiꞌa ngajin, mee ningakunna, ko thi thjengijnaꞌa na ixin runichjee icha chujni ixin rurueꞌe na na̱, jeꞌe icha tunchjekee na̱.
MAT.12.31	’Mexinxin jaꞌan rindathjo ra, ixin kain chujni nchao sitjañeꞌe na̱ kain thi jianꞌa ncheꞌe na̱ ko kain thi jianꞌa nichja na̱, aro sitjañeꞌa na̱ ja̱ runichja na̱ jianꞌa ixin Espíritu Santo. 
MAT.12.32	Ko kexeꞌo chujni runichja jianꞌa ixin thi Xii juixin ngajni, nchao sitjañeꞌe na̱, aro thi chujni runichja jianꞌa ixin Espíritu Santo, Ndo Dio sinchetjañeꞌa na̱ jai ko are sinthe na̱ ngathexin kon ndo.
MAT.12.33	’Ja̱ ntha thuchjuin jian ntha, kai thuchjuiin ntha jian tho; ko thi nthaa xruꞌin xree, kai thuchjuiin ntha xruꞌin xree tho. Mexinxin ntha thuchjuin datsuan ni ntha ixin thuchjuiin ntha. 
MAT.12.34	¡Jaꞌa ra inchin xeꞌen kunchee! ¿Kexreen nchao runichja ra thi jian ja̱ jaꞌa ra jianꞌa ra? Ixin thi icha jii ngain anseen ni, mee thi nichja ruꞌa ni. 
MAT.12.35	Naa chujni jian, nichja thi jian jii ngain anseen; ko naa chujni jianꞌa nichja thi jianꞌa jii ngain anseen. 
MAT.12.36	Ko jaꞌan rindathjo ra ixin ngain thi nchaꞌon are Ndo Dio sincheꞌe jie̱, kainxin chujni tsjenga na̱ ꞌna ixin kain thi jianꞌa nichja na̱. 
MAT.12.37	Ixin thi jian nichja jaꞌa sitjañanxin, ko ixin thi jianꞌa nichja jaꞌa Ndo Dio sincheꞌe jie̱ ngajin.
MAT.12.38	Kuthimejan kanxion xi fariseo ko kanxion xi tjaago ley binthendachro xa ngain Jesús:
MAT.12.38	—Suixin ke thjaago, jaꞌan ná rinaꞌo ná sikon ná sincheꞌe naa thi xranaꞌa dikunxin ni.
MAT.12.39	Jesús ndachro ngain xa:
MAT.12.39	—Chujni chunthiaꞌa Ndo Dio ko jianꞌa na̱, danchia na̱ sikon na̱ naa thi xranaꞌa dikunxin chujni, aro ni teꞌi xruꞌin inaa ruxrague na̱, jeꞌo tsjagua na inchin thi kuꞌen Jonás, thi bagayée juajnee Ndo Dio. 
MAT.12.40	Ixin jañaa inchin Jonás beꞌe nii nchaꞌon ko nii thie ngaxiꞌin tseꞌe naa kuchee jié, jañaa kai, jaꞌan thi Xii juixin ngajni, sariꞌi ngadoꞌo nunthe nii nchaꞌon ko nii thie. 
MAT.12.41	Kain chujni binthe ngain rajna Nínive, ruxechon na̱ ngain nchaꞌon are Ndo Dio sincheꞌe jie̱ ko ni Nínive ruchro na̱ jie̱ ixin kain chujni teꞌi, ixin chujni Nínive kuinthuꞌe na̱ thi jianꞌa bancheꞌe na̱ are Jonás bindache na̱ juajnee Ndo Dio. Ko nthiꞌi ngajin ra riꞌi jaꞌan, naa thi icha renthe ke Jonás. 
MAT.12.42	Kai nchri kuetuꞌan nunthe Sabá, ruxechon nchra ngain thi nchaꞌon are Ndo Dio sincheꞌe jie̱ ko kai ruchro nchra jie̱ ngain chujni teꞌi, ixin jeꞌe nchra anto kjín juixin nchra ixin bikiꞌin nchra thi benuꞌe Salomón, ko nthiꞌi ngajin ra riꞌi jaꞌan, naa thi icha renthe ke Salomón.
MAT.12.43	’Are naa espíritu jianꞌa dachrjexin ngain nthauꞌe naa chujni, espíritu mee tarideꞌe no thi jii nunthe xema ixin dikjee thinoo sinchejugaꞌa, aro dithjaꞌa. 
MAT.12.44	Aro deꞌe xraxaon ko ndachro: “Jaꞌan rukjan na ngain nchiania thi bachrjexin.” Ko are espíritu jianꞌa mee diji, dithja nthauꞌe chujni mee inchin naa nchia thi xruꞌin chujni te, thi digajon na̱ jian ko ditsujin. 
MAT.12.45	Kuthimejan espíritu jianꞌa jiꞌi diruee iyaato espíritu icha jianꞌa ko kain espíritu mee dixiꞌin nthauꞌe chujni mee, ko chujni mee icha jianꞌa kjan ke are saꞌo. Ko kai jañaa tsuꞌen chujni jianꞌa te nchaꞌon jai.
MAT.12.46	Jesús xrajinichja ngain kain chujni, are biji janee ko xan choo Jesús ixin binao na̱ runichjee na̱, aro nduja tabinthe na̱ ixin tsjé chujni beꞌe nthi̱ꞌa̱. 
MAT.12.47	Naa chujni ndachro ngain Jesús:
MAT.12.47	—Janaa ko xan choo nduja te na̱ ko rinao na̱ runichjaꞌa na̱.
MAT.12.48	Aro Jesús ndachro ngain chujni mee:
MAT.12.48	—¿Kensen janana, ko kekaa xan chian?
MAT.12.49	Kuthimejan jeꞌe kjuaguxin raa chujni bakao ko ndachro:
MAT.12.49	—Chujni teꞌi inchin janana ko inchin xan chian, 
MAT.12.50	ixin kain chujni ncheꞌe inchin thetuꞌan Ndudana, ndo thjen ngajni, chujni mee thi xan chian, nchrichian ko janana.
MAT.13.1	Ngain nchaꞌon mee Jesús bachrjexin nchia ko tabeꞌe ngandeꞌe nda Galilea. 
MAT.13.2	Ko anto tsjé chujni xrathe ngain jeꞌe, mexinxin kuani ngain naa ntha barko ko tabeꞌe ngain ntha ko chujni tabinthengathjen na̱ ngandeꞌe nda. 
MAT.13.3	Ko jeꞌe banchegunda tsjé thi bakuꞌen ixin bakjaguexin chujni ko ndachro:
MAT.13.3	—Naa xii kjui xa bikenga xa ngataon jngi. 
MAT.13.4	Ko are kuexiꞌin xa kjua xa trigo ngataon jngi, thuꞌa trigo binthji ngandeꞌe nthiꞌá, ko juii kunthua ko tajuine ba trigo. 
MAT.13.5	Ko ithuꞌa trigo binthji ngagaꞌa xro, thi thjinꞌa jinche jii, ko trigo mee anto daka chriꞌin ixin tsjéꞌa jinche xramataon. 
MAT.13.6	Ko are bachrje nchaꞌon ndaxeꞌnthe ko ndaxema katrigo mee, ixin ngatuenkua bithuꞌe nueꞌe ka. 
MAT.13.7	Ko ithuꞌa trigo binthji ngakjan kanchaꞌa, ko kanchaꞌa icha daka bangi ka ko kuanchrjandaꞌa ka trigo bangi ka. 
MAT.13.8	Aro ithuꞌa trigo binthji thi jii jian jinche ko jian guan. Ko kanxion ninchjan bajon naa renkia nuanchjan, ikanxion nuanchjan bajon nii kan nuanchjan ko ikanxion bajon kan ko the nuanchjan. 
MAT.13.9	Xro thiꞌin ra, thiꞌin ra jian.
MAT.13.10	Kuthimejan chujni bakao Jesús kunchieꞌen na̱ ko banchiangi na̱:
MAT.13.10	—¿Unda nchekueꞌen chujni kunixin thi tuꞌen icha chujni?
MAT.13.11	Jesús batheꞌe ngain na̱:
MAT.13.11	—Jaꞌa ra Ndo Dio chjaa ra juachaxin tsunuꞌa ra thi xruꞌin kensen nuꞌe ixin keꞌe ruchro thi thetuꞌan Ndo Dio, aro jeꞌe na̱ naꞌi. 
MAT.13.12	Ko chujni thinxin, Ndo Dio sinchekinxin ndo na̱ icha, aro chujni tsjeꞌa thinxin, Ndo Dio santsjeꞌe ndo na̱ thi nchion thinxin na̱. 
MAT.13.13	Mexinxin jaꞌan nthakuaan na̱ kunixin thi tuꞌen inaa chujni, ixin maski dikon na̱ aro xraa dikonꞌa na̱, ko maski thiꞌin na̱ aro thinxinꞌa na̱ xraa chujni thinꞌa. 
MAT.13.14	Ko ngain jeꞌe na̱ bikuenxin thi dikji̱n Isaías, thi bagayée juajnee Ndo Dio are ndachro:
MAT.13.14	Jaꞌa ra tsiꞌin ra, aro tsinxinꞌa ra;
MAT.13.14	sikon ra, aro satsuanꞌa ra.
MAT.13.15	Ixin anseen chujni rajna teꞌi atho cha,
MAT.13.15	ko ndatsjuen na̱ atho tangi thiꞌin,
MAT.13.15	ko ndakuejee jmakon na̱,
MAT.13.15	ixin ja̱ ruginao na̱ rugikon na̱ kunixin jmakon na̱,
MAT.13.15	ko ndatsjuen na̱ rukiꞌin,
MAT.13.15	ko anseen na̱ rukinxin na̱,
MAT.13.15	ko rukjan na̱ ngajin, jaꞌan runthakjan na̱ inaa chujni narua.
MAT.13.16	’Anto chrjuin ixin jmakon ra dikon ko ndatsjuan ra thiꞌin. 
MAT.13.17	Ndua thi rindathjo ra ixin tsjé chujni bagayée juajnee Ndo Dio, ko tsjé chujni jian ngain anseen binao na̱ rugikon na̱ kain thi jaꞌa ra tedikon ra jai, aro bikonꞌa na̱ thi tedikon ra ko kuinꞌa na̱ thi tethiꞌin ra.
MAT.13.18	’Thiꞌin ra keꞌe ruchro thi bikenga trigo ngataon jngi. 
MAT.13.19	Are chrujan chujni thiꞌin juajnee Ndo Dio ixin kexreen thetuꞌan ndo, ko jeꞌe thinxinꞌa juajna mee, thii nchiijin ko ndanchetjajin ko ndatjañeꞌe thi binga ngain anseen. Ko chujni jiꞌi inchin trigo betsinga ngandeꞌe nthiꞌá. 
MAT.13.20	Ko trigo betsinga ngagaꞌa xro, mee ruchro chujni thiꞌin juajnee Ndo Dio ko jaikua dayée juajna ngain anseen ko anto chee. 
MAT.13.21	Aro seꞌa tunchrjeꞌen ixin ngatuenkua bithuꞌe nuꞌe, jiꞌi ruchro ixin chujni jiꞌi, are anto ta na̱ juachjaon ko tangi tuꞌen na̱ ixin dithikaon na̱ juajnee Ndo Dio, tuin ndadachrjenda na̱. 
MAT.13.22	Ko thi trigo betsinga ngakjan kanchaꞌa, mee ruchro thi chujni thiꞌin juajnee Ndo Dio, aro jeꞌe na̱ icha ta na̱ juachjaon ixin thi jii ngataꞌa nunthe jiꞌi ko thi thiakuꞌen na̱ tumi ndanchetjajin na̱ ko incheꞌa na̱ thi thetuꞌan Ndo Dio. 
MAT.13.23	Aro trigo binthji ngain thi jian jinche, mee ruchro thi chujni thiꞌin juajnee Ndo Dio ko ncheꞌe thi ndachro juajna, ko mee inchin trigo binchechjian naa renkia nua ngain nakua ninchjan, ko ikanxion trigo binchechjian nii kan nua ngain nakua ninchjan ko ikanxion trigo binchechjian nii the nua ngain nakua ninchjan.
MAT.13.24	Kuthimejan Jesús kjuaago inaa ko ndachro:
MAT.13.24	—Thi thetuꞌan Ndo Dio, mee inchin naa xii kuenga jian trigo ngain jngiꞌi. 
MAT.13.25	Ko thie, are kain chujni ncheꞌe xra tatejua na̱, juii naa thi ningakuꞌen xi najni ko kuengagee thi ka xrakua katrigo jii ko sakjui. 
MAT.13.26	Are trigo bangi ko kuexiꞌin binchechjian ninchjan, are mee kununxin ka xrakua katrigo jii. 
MAT.13.27	Kuthimejan ni ncheꞌe xree xi kuenga katrigo ngain jngi, kjui na̱ ko ndachro na̱: “Nchana, ¿ajeꞌa juxon trigo jian kuenga ngataon jngiꞌa?, mexinxin, ¿thinoo juixin thi ka xrakua katrigo jii?” 
MAT.13.28	Thi jngiꞌi ndachro ngain na̱: “Chrujan chujni ningakunna bincheꞌe jiꞌi.” Kuthimejan ni ncheꞌe xra banchiangi na̱ ko ndachro na̱: “¿Arinao suixin, tsji ná sigantsjengi ná kain ka xrakua katrigo jii?” 
MAT.13.29	Ko thi jngiꞌi ndachro: “Naꞌi, ixin are santsjengi ra ka xrakua katrigo jii, kai santsjengi ra katrigo. 
MAT.13.30	Icha jian tanchrjanda ra ka sangikaꞌo katrigo, kuthimejan are usikaade na̱ katrigo jaꞌan rundathjan ni ncheꞌe xrana, saꞌo tsaade na̱ ka xrakua katrigo jii, ko tsia na̱ ka ko tsjaaga na̱ ka; ko juxon trigo tsenchiꞌan na̱ ngain nthanetunꞌna.”
MAT.13.31	Jesús kjuaguxin thi tuꞌen tsee ko ndachro:
MAT.13.31	—Thi thetuꞌan Ndo Dio, mee inchin naa tsee diꞌin mostaza thenga naa xii ngataon jngiꞌi xa. 
MAT.13.32	Ko tsee jiꞌi, thi tsee icha nchinchin ke kainxin tsee dajon icha ka, aro kee tsee jiꞌi icha jié dangi ka ke kain ka jine ni. Ko dangi ka inchin naa nthaa jié ko kunthua nchechjian ba kakee ba ngagaꞌa chaan nthaa mee.
MAT.13.33	Ko ndachro Jesús ngain na̱ inaa thi tuꞌen:
MAT.13.33	—Thi thetuꞌan Ndo Dio, mee inchin thi nchegeꞌen nchue niuthja ko naa nchrii kuaa thi nchegeꞌen nchoꞌo ko kuinthekjan ngain nii nchue niuthja ixin runchegeꞌen ncho.
MAT.13.34	Jesús kjuague kain chujni kunixin thi bakekin chujni ko bakjagoꞌa ja̱ bakekinꞌa jiꞌi. 
MAT.13.35	Jañaa bikuꞌen thi dindachro Ndo Dio ngain thi bagayée juajnee ndo are dikji̱n:
MAT.13.35	Jaꞌan runichja ixin thi ukuꞌen;
MAT.13.35	jaꞌan rundachrjan thi bema icha saꞌo ke are nunthe kuexiꞌin kunchjian nunthe.
MAT.13.36	Ko are juexin sakjui kainxin chujni, Jesús sabixiꞌin nchia ko chujni bakao ndachro na̱:
MAT.13.36	—Ndachjejin ni ra keꞌe ruchro thi xrakua katrigo jii bangi ngataon jngi.
MAT.13.37	Kuthimejan Jesús ndachro:
MAT.13.37	—Thi thenga trigo jian, mee jaꞌan thi Xii juixin ngajni. 
MAT.13.38	Ko jngi mee nunthe jiꞌi, ko thi jian trigo, mee ruchro kain chujni dithikaon thi thetuꞌan Ndo Dio, ko thi ka xrakua katrigo jii, mee ruchro kain chujni ncheꞌe thi thetuꞌan nchiijin. 
MAT.13.39	Ko thi kuenga ka xrakua katrigo jii, mee nchiijin, thi ningakunna. Ko are ruxratse katrigo mee ruchro ixin undatsjexin nunthe, ko thi satse katrigo mee kain angeel Ndo Dio. 
MAT.13.40	Jamee inchin xratse ka xrakua katrigo jii ko che ka ngathe xruꞌi, kai jamee tsuꞌen chujnii nchiijin are undatsjexin nunthe jiꞌi. 
MAT.13.41	Ko jaꞌan, thi Xii juixin ngajni, ruruaꞌan tsjé ángel sigantsjeyexin ngain thi jaꞌan thetuꞌan kain chujni ncheꞌe jianꞌa ko nchetjajin icha chujni, 
MAT.13.42	ko ángel tsja ngathe xruꞌi chujni teꞌi, ko nthi̱ꞌa̱ rutsjanga na̱ ko sinetaon neno na̱. 
MAT.13.43	Are mee kain chujni ncheꞌe inchin rinao Ndo Dio tsungixima na̱ inchin nchaꞌon nthi̱ꞌa̱ thi thetuꞌan ndo. Ja̱ thiꞌin ra, ¡thiꞌin ra jian!
MAT.13.44	Ko Jesús kjuaago inaa ko ndachro:
MAT.13.44	—Thi thetuꞌan Ndo Dio, mee inchin naa thi anto renthe jixrabaa ngain naa jngi. Ko are naa chujni dithja thi anto renthe mee, kjan tjabaa inaa. Kuthimejan anto chee sakjan nchianduꞌa ko nchekji kain thi chunda ko theꞌna jngi jixrabaa thi anto renthe mee.
MAT.13.45	’Ko kai thi thetuꞌan Ndo Dio, mee inchin naa xi tachji ko nchekji xro anto renthe diꞌin perla. 
MAT.13.46	Ko are xi tachji dithja xa inaa xro icha renthe diꞌin perla, jeꞌe xa thji xa ko nchekji xa kainxin thi chunda xa ixin thenanxin xa xro mee.
MAT.13.47	’Ko kai thi thetuꞌan Ndo Dio, mee inchin naa nunchaꞌa tjangi na̱ jinda ko tse kexeꞌo kuchee. 
MAT.13.48	Ko are undakaon nunchaꞌa, ni tse ba dinthjian na̱ nunchaꞌa ngandeꞌe jinda, ko nthi̱ꞌa̱ thinchieꞌe na̱ kuchee jian ko thenga na̱ ba ngain nthaxra ko kuchee xruꞌin xree thingo na̱ ba. 
MAT.13.49	Jamee tsuꞌen are undatsjexin nunthe jiꞌi; tsii tsjé angeel Ndo Dio ixin sigantsjegee chujni jianꞌa te ngayee chujni jian. 
MAT.13.50	Ko ángel ruruaꞌan kain chujni ncheꞌe thi jianꞌa ngathe xruꞌi, ko nthi̱ꞌa̱ rutsjanga na̱ ko sinetaon neno na̱.
MAT.13.51	Kuthimejan Jesús banchiangi ngain chujni bakao:
MAT.13.51	—¿Athinxin ra kain jiꞌi?
MAT.13.51	Jeꞌe na̱ binthendachro na̱:
MAT.13.51	—Jaan.
MAT.13.52	Kuthimejan Jesús ndachro:
MAT.13.52	—Kain xi tjaago ley ko dithikaon xa thi jaꞌan ndachrjan, mee inchin naa chujni dikenchjiꞌan ngaxiꞌin nchianduꞌa yoo thi anto renthe, naa thi naruaxin ko naa thi nthaxii.
MAT.13.53	Are Jesús juexin kjuaago kunixin thi kuekin, jeꞌe sakjuixin nthi̱ꞌa̱. 
MAT.13.54	Ko are biji ngain rajna Nazaret, thi jeꞌe bangixin, nthi̱ꞌa̱ kuexiꞌin banchekueꞌen chujni juajnee Ndo Dio ngain niꞌngo, ko kain chujni nthi̱ꞌa̱ kuiseꞌen na̱ ko ndachro na̱:
MAT.13.54	—¿Kexreen kuangixin xii jiꞌi kain thi nuꞌe xa? ko, ¿kexreen nchao ncheꞌe xa thi naꞌa dikunxin ni? 
MAT.13.55	¿Ajeꞌa xii jiꞌi xi tsiꞌi José, thi dameꞌe nthaa? ko, ¿ajeꞌa janee diꞌin María, ko ajeꞌa xan choo xa diꞌin Jacobo, José, Simón ko Judas? 
MAT.13.56	Ko, ¿ajeꞌa ngajin ná te kain nchri choo? ko, ¿thinoo kuangixin xa kain thi nuꞌe xa?
MAT.13.57	Mexinxin jeꞌe na̱ bagithikaonꞌa na̱ Jesús. Aro Jesús ndachro ngain na̱:
MAT.13.57	—Kain ni dayee juajnee Ndo Dio tusayeꞌe na̱ ngain jee rajna aro ngain rajnee na̱ ko nchianduꞌa na̱ tusayeꞌa na̱.
MAT.13.58	Ko tsjéꞌa thi xradikunxinꞌa ni bincheꞌe Jesús ngain rajnee ixin chujni bithikaonꞌa na̱ ngain jeꞌe.
MAT.14.1	Are mee Herodes Antipas, thi baketuꞌan nunthe Galilea, jeꞌe kai kunuꞌe thi banichja chujni ixin Jesús. 
MAT.14.2	Ko ndache ni ncheꞌe xree:
MAT.14.2	—Jiꞌi Juan, thi banchegithe chujni ko xechon. Mexinxin chundaxin juachaxin ncheꞌe thi xranaꞌa dikunxin chujni.
MAT.14.3	Ixin Herodes udiketuꞌan ditse na̱ Juan ko kuia na̱ ko kuiaxiꞌin ngain nduꞌa xiiso ko kuiaxiꞌin na̱ ixin Herodías, thi kjui chriꞌi xan choo jeꞌe Herodes, xan biꞌin Felipe. 
MAT.14.4	Ixin are xrabiaxinꞌa Juan, jeꞌe bandachro ngain Herodes:
MAT.14.4	—Ley ndachro ixin chroꞌa sarikoꞌo nchrii yaa.
MAT.14.5	Ko aremaꞌo Herodes binao naruguenxon Juan, aro baxraguen ixin chujni bagithikaon na̱ ixin Juan naa thi banichja juajnee Ndo Dio. 
MAT.14.6	Aro ngain naa kiee Herodes, nchrichjeꞌe Herodías the nchra ngathexin kon kain chujni binthe ngain Herodes, ko jeꞌe anto binchexruxiꞌin. 
MAT.14.7	Mexinxin Herodes bajin ixin juachaxiin chunda, rugajunxin kain thi jeꞌe xan ruganchia xan. 
MAT.14.8	Ko janee xan udikjauthexin xan, mexinxin ndachro xan ngain Herodes:
MAT.14.8	—Chjana ngaa naa laato jaa Juan, thi nchegithe chujni.
MAT.14.9	Ko rey Herodes are kuiꞌin jiꞌi, jeꞌe tabechiin, aro ixin bajin ngathexin kon chujni te ngain kiee ixin jeꞌe rugajon ngain xan kexeꞌo thi jeꞌe xan ruganchia xan, mexinxin kuetuꞌan rugajon na̱ thi jeꞌe xan banchia xan. 
MAT.14.10	Kuthimejan Herodes kuetuꞌan kunchrijiꞌin na̱ jaa Juan ngain nduꞌa xiiso. 
MAT.14.11	Kuthimejan juiaꞌo na̱ jaa Juan ngaa naa laato, ko bajon na̱ ngain xanchrii ko jeꞌe xan bajon xan ngain janee xan.
MAT.14.12	Kuthimejan binthekii chujni bakao Juan ko sabikao na̱ bikjabaa na̱, ko kjui na̱ binchenuꞌe na̱ Jesús.
MAT.14.13	Are Jesús kunuꞌe yaa, jeꞌe kuani naa ntha barko ko bagachrjenda jeꞌo ngain thi xruꞌin chujni jii. Ko are chujni kunuꞌe na̱ thinoo sakjui, tsjé na̱ bachrjexin na̱ rajnee na̱ ko ruee na̱ Jesús. 
MAT.14.14	Ko are Jesús banianxin ntha barko ko bikon anto tsjé chujni jichuꞌen nthi̱ꞌa̱, jeꞌe kuiakunueꞌe na̱ ko binchexrueꞌen kain chujni niꞌi bijikao na̱. 
MAT.14.15	Ko ukuexiꞌin ndakunaxin xeꞌe ko chujni bakao Jesús kunchieꞌen na̱ ngain ko ndache na̱:
MAT.14.15	—Nthiꞌi thi te ná xruꞌin jii ko undajitunaxin xeꞌe. Dindache chujni satsji na̱, ixin sikeꞌna na̱ thi sine na̱ ngain chrujan rajna.
MAT.14.16	Jesús ndachro:
MAT.14.16	—Rugundaꞌa satsji na̱; dajon ra jaꞌa ra thi sine na̱.
MAT.14.17	Ko ni bakao Jesús ndachro na̱:
MAT.14.17	—Jaꞌan ná jeꞌo chunda ná naꞌo niuthja ko yoo kuchee.
MAT.14.18	Jesús ndachro:
MAT.14.18	—Sikuꞌna ra kain yaa nthiꞌi.
MAT.14.19	Kuthimejan jeꞌe kuetuꞌen kainxin chujni tabinthe na̱ ngataꞌa ka. Ko kuaa thi naꞌo niuthja ko thi yoo kuchee ko tsjeꞌe ngajni ko kuexruxiꞌin Ndo Dio ko kunchrijindunga nio ko bajon nio ngain chujni bakao ko jeꞌe na̱ kunchjea na̱ nio ngain kainxin chujni. 
MAT.14.20	Kainxin chujni juine na̱ jian ko ni bakao Jesús xrabatse na̱ theyoo nthaxra niuthja xexin juine na̱. 
MAT.14.21	Ko chujni juine niuthja kjui inchin naꞌo no̱ ni xii, ko bikinꞌa ni nchrii ko xannchinnchinchjan.
MAT.14.22	Kuthimejan Jesús kuetuꞌen chujni bakao jeꞌe ixin rukani na̱ ntha barko ko sarukji na̱ tuenxin jinda ko jeꞌe xrabithuꞌe sarukjija kain chujni. 
MAT.14.23	Ko are usakjui kain chujni, jeꞌe kuani naa jna ixin nichjee Ndo Dio. Ko are undakunaxin xeꞌe, jeꞌo Jesús tajii nthi̱ꞌa̱. 
MAT.14.24	Ko ntha barko sabikao ni bakao Jesús ukjín ndakunthuꞌe ntha nunthe, ko jinda bakjamangiathe suji baginkee nda ntha barko ixin chrintho jithixin no thi satethji na̱. 
MAT.14.25	Ko are uchiaon bingasaan Jesús jithjixin ruthee ngatauꞌen jinda ko kunchieꞌen ngain na̱. 
MAT.14.26	Ko are ni bakao Jesús bikon na̱ ixin jeꞌe jithjixin ruthee ngatauꞌen jinda, binthexraon na̱, ko binthekuyao na̱ seen ko ndachro na̱:
MAT.14.26	—¡Yaa naa nthanchaꞌan!
MAT.14.27	Aro Jesús ndachro ngain na̱:
MAT.14.27	—¡Xraonꞌa ra, jaꞌan juiꞌi!
MAT.14.28	Kuthimejan Pedro ndachro ngain Jesús:
MAT.14.28	—Ja̱ ndua suixin, thetuꞌan tsjixin ruthena ngatauꞌen jinda thi thjen suixin.
MAT.14.29	Ko Jesús ndachro:
MAT.14.29	—Xrakui remee.
MAT.14.29	Kuthimejan Pedro banianxin ntha barko ko kuexiꞌin kjuixin ruthee ngatauꞌen jinda thi jii Jesús. 
MAT.14.30	Ko are jeꞌe kunuꞌe ixin anto suji chrintho, jeꞌe xraon ko kuexiꞌin ndaxinkajingi jinda, ko kuyao suji:
MAT.14.30	—¡Tanchrjandaꞌa na ruxinkajingi na jinda!
MAT.14.31	Ko jaikua Jesús tseꞌe raa ko ndachro:
MAT.14.31	—¡Jaꞌa chunthiaꞌa jian ngajin! ¿Unda chunthiaꞌa?
MAT.14.32	Ko are Jesús ko Pedro kuani ntha barko tabeꞌe chrintho. 
MAT.14.33	Kuthimejan ni bithuꞌe ngaxiꞌin ntha barko binthethuxin na̱ ngain Jesús, ko binthendachro na̱:
MAT.14.33	—¡Jaan, ndua, Suixin Xeꞌen Ndo Dio!
MAT.14.34	Ko are kuathua na̱ jinda mee, ko biji na̱ ngain nuntheꞌe Genesaret, 
MAT.14.35	chujnii nunthe Genesaret batsuan na̱ Jesús, ko binchenuꞌe na̱ chujni nguixin nunthe mee ko juiaꞌo na̱ kain chujni niꞌi ngain Jesús. 
MAT.14.36	Ko banchetseꞌen na̱ ñao Jesús ixin sajon juachaxin rukathe na̱ maski jeꞌo ngandeꞌe lunthue. ¡Ko kainxin chujni kathe lunthue kuxrueꞌen na̱!
MAT.15.1	Kuthimejan binthekunchieꞌen ngain Jesús kanxion xi fariseo ko kanxion xi tjaago ley binthekixin ngain rajna Jerusalén, ko banchiangi xa ngain Jesús ko ndachro xa:
MAT.15.2	—¿Unda chujni chrjiꞌo ncheꞌa na̱ thi bancheꞌe ni ndudachriꞌa ná xrachrjen? Ixin jeꞌe na̱ tunthiꞌa na̱ jinda ngain raa na̱ are jine na̱.
MAT.15.3	Aro Jesús banchiangi ngain xa ko ndachro:
MAT.15.3	—¿Unda jaꞌa ra ncheꞌa ra thi thetuꞌan Ndo Dio ko jeꞌo ncheꞌe ra thi kuethuꞌan ni xrachrjeꞌan ra? 
MAT.15.4	Ixin Ndo Dio ndachro: “Nchesayeꞌe ra ndudaa ra ko janaa ra”, ko “Thi runichja jianꞌa ixin ndudee o janee, chujni mee jikininxin seꞌen.” 
MAT.15.5	Aro jaꞌa ra ndachro ra ixin naa chujni nchao rundache ndudee o janee: “Jaꞌan chroꞌa tsjengijna suixin ixin kain thi jaꞌan chunda ubajon ngain Ndo Dio.” 
MAT.15.6	Ko jaꞌa ra ndachro ra ixin chujni mee irugundaꞌa tsjengijna na̱ ndudee na̱ o janee na̱. Ko jañaa jaꞌa ra ncheꞌe ra thi kjuaguꞌa ra ni ndudachriꞌa ra xrachrjen, ko incheꞌa ra thi thetuꞌan Ndo Dio. 
MAT.15.7	¡Jaꞌa ra xro kunxon ndachro ra ixin anto jian ra! Jian dindachro Isaías, thi bagayée juajnee Ndo Dio, are ndachro:
MAT.15.8	Chujni teꞌi nchesayana na̱ kunixin ruꞌa na̱,
MAT.15.8	aro nchesayanaꞌa na̱ kunixin anseen na̱.
MAT.15.9	Mexinxin xruꞌin xree maski tenchesayana na̱;
MAT.15.9	ko thi jeꞌe na̱ tenchekueꞌen na̱ chujni juxon thi thetuꞌan xii te nthiꞌi ngataꞌa nunthe.
MAT.15.10	Kuthimejan Jesús bayée kainxin chujni binthe nthi̱ꞌa̱ ko ndachro ngain na̱:
MAT.15.10	—Thiꞌin ra thi rundathjo ra ko thinxin ra jian: 
MAT.15.11	Thi nchekjan jianꞌa chujni jeꞌa thi jine ko thi diꞌi na̱, thi nchekjan jianꞌa chujni, mee kain thi jianꞌa nichja na̱.
MAT.15.12	Kuthimejan thi chujni bakao Jesús kunchieꞌen na̱ ngain ko ndachro na̱:
MAT.15.12	—¿Anuꞌa suixin ixin xi fariseo binchexruxinꞌa xa are binthekiꞌin xa thi suixin bindachro?
MAT.15.13	Aro Jesús ndachro ngain na̱:
MAT.15.13	—Kain ntha thuchjuin kjuengaꞌa Ndudana thjen ngajni, sachrjenginua ntha. 
MAT.15.14	Ncheꞌa ra thi dinthendachro xa, ixin jeꞌe xa inchin chujni dikonꞌa ko dikao inaa thi dikonꞌa. Ko ja̱ naa thi dikonꞌa sikao inaa thi dikonꞌa, kayui na̱ tsanthjen na̱ ngaa naa thue.
MAT.15.15	Kuthimejan Pedro ndachro ngain Jesús:
MAT.15.15	—Ndachjejin ni ra keꞌe ruchro thi bendachro.
MAT.15.16	Jesús ndachro:
MAT.15.16	—¿Akai jaꞌa ra chroꞌa thinxin ra? 
MAT.15.17	¿Athinxinꞌa ra ixin kain thi jine chujni sathji ngaxiꞌin tseꞌe na̱, kuthimejan dachrje? 
MAT.15.18	Aro thi nichja chujni mee thixin ngain anseen na̱, ko mee thi nchekjan na̱ jianꞌa. 
MAT.15.19	Ixin ngain anseen chujni thixin kain thi jianꞌa xraxaon na̱, inchin thi naduenxon choo na̱, thi dinthejuakaꞌo na̱ inaa nchrii jeꞌa chriꞌi na̱ o xii jeꞌa xixiꞌi na̱, thi dinthejuakao choo na̱ ko xrathutheꞌa na̱, thi thee na̱, thi nduaꞌa nichja na̱ ixin inaa chujni, thi nchekaxinkua na̱ chujni thi nduaꞌa. 
MAT.15.20	Kain jiꞌi thi nchekjan jianꞌa chujni, aro jeꞌa ixin jine na̱ ko tunthiꞌa na̱ jinda.
MAT.15.21	Jesús bachrjexin nthi̱ꞌa̱ ko sakjui ngain nuntheꞌe rajna Tiro ko rajna Sidón. 
MAT.15.22	Ko naa nchrii juixin nuntheꞌe Canaán ko beꞌe nthi̱ꞌa̱ chiaon seen kuyao nchra ngain Jesús:
MAT.15.22	—¡Suixin thi bachrjeninxin chujnii David, nthatsaꞌan ñao thiakunuana! Xanꞌna xan nchrii chunda xan naa espíritu jianꞌa ko anto tangi tuꞌen xan.
MAT.15.23	Aro Jesús binchexon kuinꞌa thi ndachro nchra. Kuthimejan chujni bakao juii na̱ ngain jeꞌe ko binchetseꞌen na̱ ñao ko ndachro na̱:
MAT.15.23	—Dencheꞌe thi ndachro nchra ixin jiruaa ná nchra ko seen jituyao nchra.
MAT.15.24	Kuthimejan ndachro Jesús ngain nchra:
MAT.15.24	—Ndo Dio ruaꞌan na jaꞌan jeꞌo ngain chujni Israel ixin ndadigitjaan na̱ inchin kuleko.
MAT.15.25	Aro nchrii mee kunchieꞌen nchra ko bethuxin nchra ngain Jesús ko ndachro nchra:
MAT.15.25	—¡Nthatsaꞌan ñao thjengijna na, suixin!
MAT.15.26	Jesús ndachro ngain nchrii mee:
MAT.15.26	—Nchaoꞌa jii ja̱ naa chujni santsjeꞌe xeꞌen niuthja ko ruchjee nio kunia.
MAT.15.27	Aro jeꞌe nchrii mee ndachro nchra:
MAT.15.27	—Jaan ndua, aro kunia kai jine ba thi nchue niuthja dinthjixin ngataꞌa nthanchaon jinetaxin ni nchee ba.
MAT.15.28	Kuthimejan Jesús ndachro ngain nchrii mee:
MAT.15.28	—¡Jaꞌa anto jian chunthia ngain Ndo Dio! Tsuꞌen inchin jaꞌa rinao.
MAT.15.28	Ko are juexin nichja Jesús xeꞌen thi nchrii kuxrueꞌen xan.
MAT.15.29	Jesús sakjuixin nthi̱ꞌa̱ ko biji ngandeꞌe nda Galilea, kuthimejan kuani naa jna ko tabeꞌe nthi̱ꞌa̱. 
MAT.15.30	Tsjé chujni kunchieꞌen ngain Jesús, ko juiauꞌe na̱ tsjé chujni chroꞌa bakji, ni bagikonꞌa, ni thapo, ni bakingiꞌa naa raa, ko tsjé chujni niꞌi. Kain chujni teꞌi bakeꞌe na̱ ngandaxiꞌin Jesús, ko jeꞌe binchexrueꞌen kainxin na̱. 
MAT.15.31	Ko kainxin chujni binthe nthi̱ꞌa̱ kuiseꞌen na̱ are bikon na̱ ixin chujni thapo unchao nichja na̱, ko thi bakingiꞌa raa unchao banchekingi raa, thi chroꞌa bakji unchao sakjuixin ruthee, thi bagikonꞌa unchao bikon. Ko kainxin chujni kuexiꞌin na̱ binchesayeꞌe na̱ Dioe chujni Israel.
MAT.15.32	Kuthimejan Jesús baye̱e chujni bakao ko ndachro ngain na̱:
MAT.15.32	—Jaꞌan thiakunuaa kain chujni teꞌi ixin uchunda nii nchaꞌon te na̱ nthiꞌi ngajin, ko xruꞌin thi sine na̱. Jaꞌan rinaoꞌa ruruaꞌan na̱ ngain nchianduꞌa na̱ ja̱ sineꞌa na̱ ixin ngatja nthiꞌá ndasendaxin na̱ jintha.
MAT.15.33	Kuthimejan chujni bakao Jesús ndachro na̱ ngain jeꞌe:
MAT.15.33	—Aro ¿kexreen sinthoꞌo ná tseꞌna ná thi sine na̱ anto tsjé na̱, ko nthiꞌi xruꞌin nchia jii?
MAT.15.34	Jesús banchiangiꞌi chujni bakao ko ndachro:
MAT.15.34	—¿Kejaꞌin niuthja chunda ra?
MAT.15.34	Ko jeꞌe na̱ ndachro na̱:
MAT.15.34	—Yaato niuthja ko kanxion kuchechjan.
MAT.15.35	Kuthimejan Jesús kuetuꞌen kain chujni taruginthe na̱ ngataꞌa nunthe. 
MAT.15.36	Ko jeꞌe kuaa thi yaato niuthja ko kuchee, ko kuexruxiꞌin Ndo Dio. Kuthimejan kunchrijindunga niuthja ko kuchee ko bajon ngain chujni bakao ko jeꞌe na̱ kunchjea na̱ nio kunixin kuchee ngain kainxin chujni binthe nthi̱ꞌa̱. 
MAT.15.37	Kainxin na̱ juine na̱ ko kujeꞌe na̱ jian, ko thi xexin juine na̱ xrabinchekaon na̱ yaato nthaxra. 
MAT.15.38	Ko kain chujni bine kjui noo no̱ xii, ko bikinꞌa ni nchrii ko chjan. 
MAT.15.39	Kuthimejan are kain na̱ sakjui na̱, Jesús kuanito naa ntha barko ko sakjui ngain nunthe Magdala.
MAT.16.1	Xi fariseo ko xi saduceo kjui xa binthegitsjeꞌe xa Jesús, ko bikjexin xa a nchao rugatheꞌe, ko banchieꞌe xa runcheꞌe naa thi xradikunxinꞌa chujni rukixin ngajni. 
MAT.16.2	Aro Jesús ndachro:
MAT.16.2	—Are tutsukjin jaꞌa ra ndachro ra: “Anto chrjuin tsii nchaꞌon ixin jatse jitsjeꞌe thjui jii ngajni.” 
MAT.16.3	Ko are uchiaon jidingasaan jaꞌa ra ndachro ra: “Jai ruchjee chrin ixin jiaa thjui ko jatse jitsjeꞌe thjui jii ngajni.” ¡Jaꞌa ra xro kunxon ndachro ra ixin jian ra aro nduaꞌa! Jaꞌa ra jian datsueꞌen ra kexreen seꞌe nchaꞌon are tsjeꞌe ra ngajni, aro datsuenꞌa ra keꞌe ruchro thi jithuꞌen ngain nchaꞌon teꞌi. 
MAT.16.4	Jaꞌa ra chujni ncheꞌe jianꞌa ko nchesayeꞌa Ndo Dio. Danchia ra sikon ra naa thi xradikunxinꞌa chujni, aro xruꞌin jiꞌi sikon ra, jeꞌo thi kuꞌen Jonás.
MAT.16.4	Juexin ndachro jiꞌi, jeꞌe sakjui.
MAT.16.5	Ko chujni bakao Jesús batho na̱ tuenxin jinda, aro tatjañeꞌe na̱ ko bikaoꞌa na̱ niuthja rujine na̱. 
MAT.16.6	Kuthimejan Jesús ndachro ngain na̱:
MAT.16.6	—Tsjeꞌe ra jian thi nchegeꞌen nchue niuthja chunda xi fariseo ko xi saduceo.
MAT.16.7	Ko chujni bakao Jesús kuexiꞌin na̱ ndache choo na̱:
MAT.16.7	—Jañaa ndathjo ná ixin bikoꞌa ná niuthja sunthe ná.
MAT.16.8	Jesús kunuꞌe keꞌe tetjao na̱ ko ndachro ngain na̱:
MAT.16.8	—¿Unda tetjao choo ra ixin chundaꞌa ra niuthja? ¡Jaꞌa ra chujni chunthiaꞌa jian! 
MAT.16.9	¿Axrathinxinꞌa ra, ko xraxaonꞌa ra thi naꞌo niuthja jaꞌan kunchjeyaa thi naꞌo no̱ xii, ko xra kejaꞌin nthaxra niuthja kjuejo ra? 
MAT.16.10	¿Ko axraxaonꞌa ra thi yaato niuthja kunchjeyaa thi noo no̱ xii, ko xra kejaꞌin nthaxra niuthja kjuejo ra? 
MAT.16.11	¿Unda kuinxinꞌa ra ixin jaꞌan rindathjoꞌa ra ixin bikoꞌa ra niuthja sinthe ra? Jaꞌan rinichja ixin sincheꞌa ra inchin ncheꞌe xi fariseo ko xi saduceo.
MAT.16.12	Kuthimejan jeꞌe na̱ kuinxin na̱ ixin Jesús ndachroꞌa ixin thi nchegeꞌen nchue niuthja, Jeꞌe nichja ixin runcheꞌa na̱ thi tjaago xi fariseo ko xi saduceo.
MAT.16.13	Are Jesús biji ngain rajna Cesariee Filipo, jeꞌe banchiangi ngain chujni bakao ko ndachro:
MAT.16.13	—¿Keꞌe ndachro chujni ixin kensen na jaꞌan, thi Xii juixin ngajni?
MAT.16.14	Jeꞌe na̱ ndachro na̱:
MAT.16.14	—Kanxion chujni ndachro na̱ ixin jaꞌa Juan thi banchegithe chujni, ikanxion na̱ ndachro na̱ ixin jaꞌa Elías, ko ikanxion na̱ ndachro na̱ ixin jaꞌa Jeremías o chrujan inaa chujni bagayée juajnee Ndo Dio.
MAT.16.15	Kuthimejan Jesús banchiangi:
MAT.16.15	—Ko jaꞌa ra, ¿keꞌe ndachro ra ixin kensen na jaꞌan?
MAT.16.16	Ko ndachro Simón Pedro:
MAT.16.16	—Suixin thi Cristo, thi Xeꞌen Ndo Dio ndo jichon.
MAT.16.17	Kuthejan Jesús ndachro ngain Pedro:
MAT.16.17	—Ndo Dio sinthanchaon jaꞌa, Pedro, xeꞌen Jonás, ixin xruꞌin chujni ndathjo jiꞌi, thi ndathjo jiꞌi, Ndudana, ndo thjen ngajni. 
MAT.16.18	Ko jaꞌan rindathjo, ixin jaꞌa diꞌin Pedro, ko jiꞌi ruchro xro, ko ngataꞌa xro jiꞌi sinthachjian ninguꞌna; ko juachaxiin thi ndadeꞌen ni tsixinꞌa ngain niꞌngo jiꞌi. 
MAT.16.19	Jaꞌan ruchjaꞌa thi xirexin thi thetuꞌan Ndo Dio ixin thi jaꞌa tsiathe nthiꞌi ngataꞌa nunthe, kai sechriathe nthi̱ꞌa̱ ngajni, ko thi tsunxindangeꞌe nthiꞌi ngataꞌa nunthe, ruxindangeꞌe nthi̱ꞌa̱ ngajni.
MAT.16.20	Kuthimejan Jesús kuetuꞌen chujni bakao ixin xruꞌin chujni rundache na̱ ixin jeꞌe thi Cristo.
MAT.16.21	Aremáꞌo Jesús kuexiꞌin ndache chujni bakao ixin rugunda rukji rajna Jerusalén ko nthi̱ꞌa̱ anto tangi rukuꞌen ngaa raa kain xi thetuꞌan ngain rajna, kain xi thetuꞌen kain xi daana ko kain xi tjaago ley. Ko ndachro ixin naruguenxon na̱, aro ngain nchaꞌon ninxin jeꞌe ruxechon. 
MAT.16.22	Kuthimejan Pedro bantsjenda Jesús ko kuexiꞌin ndache:
MAT.16.22	—¡Nichjaꞌa jañaa, suixin, ixin xruꞌin nchaꞌon tsuꞌan jiꞌi!
MAT.16.23	Aro Jesús ngaria tsjeꞌe Pedro ko ndachro:
MAT.16.23	—¡Sathjixin ngajin ixin jaꞌa rinichja xraa nchiijin! ¡Ixin jaꞌa xraxaonꞌa inchin xraxaon Ndo Dio ko rinao rukayakunna! Jaꞌa jeꞌo xraxaon inchin chujni te ngain nunthe jiꞌi.
MAT.16.24	Ko Jesús ndachro ngain chujni bakao:
MAT.16.24	—Ja̱ chrujan thi rinao rurueꞌna, rugunda rutjañeꞌe kain thi jixraxaon sincheꞌe, maski anto tangi tsuꞌen ko ja̱ rugunda seꞌen, seꞌen ixin jaꞌan. 
MAT.16.25	Ixin thi rinao xruꞌin tsuꞌen, chujni jiꞌi icha daka ndasitjaan, aro thi ruxrajon tangi tsuꞌen ko ruxrajon seꞌen ixin thi jaꞌan nthaꞌa, chujni mee rukjan inaa chujni narua thi xruꞌin nchaꞌon seꞌen. 
MAT.16.26	Ixin xruꞌin xree ja̱ naa chujni sacha kainxin thi jii ngain nunthe jiꞌi ko ndasinchetjaan almee, ¿o kejaꞌin tsenanxin chujni almee? 
MAT.16.27	Ixin jaꞌan, thi Xii juixin ngajni, siꞌi inaa kunixin jié juachaxin ruchjana Ndudana kunixin kain angeel ndo, kuthimejan nanaa chujni tsjengaa na ꞌna ixin thi jeꞌe na̱ bincheꞌe na̱. 
MAT.16.28	Ko ndua rindathjo ra ixin thuꞌa ra xro te ra ngajin xraseꞌan ra sikunja ni ra jaꞌan, thi Xii juixin ngajni, siketuꞌan kunixin jié juachaxin.
MAT.17.1	Batho inkjaon nchaꞌon, kuthimejan Jesús bikao Pedro, Jacobo ko Juan, thi kjui xan choo Jacobo. Ko Jesús bikao na̱ ngataꞌa naa jna anto nui, 
MAT.17.2	ko nthi̱ꞌa̱ Jesús bituxinbeꞌo ngathexin kon jeꞌe na̱. Ko ngakon Jesús kungiixin xra thee nchaꞌon ko lunthue kurua luntho xraa thee nchaon. 
MAT.17.3	Ko bikon na̱ Moisés ko Elías tatetjao na̱ Jesús. 
MAT.17.4	Kuthimejan Pedro ndache Jesús:
MAT.17.4	—Nchana, ¡atho nchao ixin jaꞌan ná te ná nthiꞌi! Ja̱ rinao, jaꞌan ná sinthachjian ná nii nchiachjan: naa nchiachjan ixin suixin, naa nchiachjan ixin Moisés ko inaa nchiachjan ixin Elías.
MAT.17.5	Pedro xrajinichjao jañaa are juii naa thjui rua jitungixima, ko thjui mee kjuamataon na̱, ko ngakjan thjui mee kuiꞌin ni naa thee thi ndachro:
MAT.17.5	—Jiꞌi Xanꞌna, xan anto thjuaa, ko anto chaꞌna ixin jeꞌe xan. Thiꞌin ra thi rundachro xan.
MAT.17.6	Kuthimejan kanio chujni bikao Jesús, are kuiꞌin na̱ yaa, kanio na̱ binthethuxin na̱ ko bisee na̱ ngataꞌa nunthe ko anto xraon na̱. 
MAT.17.7	Kuthimejan Jesús kunchieꞌen ngain na̱, kathe na̱ ko ndachro ngain na̱:
MAT.17.7	—Dingathjen ra, ko xraonꞌa ra.
MAT.17.8	Ko are jeꞌe na̱ batsiin kon na̱, ixruꞌin chujni bikon na̱, jeꞌo Jesús.
MAT.17.9	Are tedanianxin na̱ jna, Jesús kuetuꞌen na̱ ko ndachro:
MAT.17.9	—Xruꞌin chujni thekiꞌin ra thi jaꞌa ra bikon ra, ruxechunja na jaꞌan, thi Xii juixin ngajni.
MAT.17.10	Kuthimejan kanio chujni bikao Jesús banchiangi na̱ ko ndachro na̱:
MAT.17.10	—¿Unda ndachro xi tjaago ley ixin Elías rugunda tsii saꞌo?
MAT.17.11	Jesús ndachro ngain na̱:
MAT.17.11	—Jaan ndua, Elías tsii icha saꞌo ko jeꞌe thi sinchekinxin chujni kexreen sayéꞌna na̱ jaꞌan. 
MAT.17.12	Aro jaꞌan rindathjo ra ixin Elías ujuii ko jeꞌe na̱ batsuanꞌa na̱, ko bincheꞌe na̱ ngain jeꞌe inchin jeꞌe na̱ binao na̱. Jañaa kai tangi tsunna ngaa raa na̱, jaꞌan thi Xii juixin ngajni.
MAT.17.13	Kuthimejan kanio chujni bikao Jesús kuinxin na̱ ixin jeꞌe jinichja ixin Juan, thi banchegithe chujni.
MAT.17.14	Are biji na̱ ngain thi binthe tsjé chujni, kunchieꞌen naa thi xii ngain Jesús ko bethuxin ko ndachro:
MAT.17.15	—Nthatsaꞌan ñao suixin, thiakunueꞌe xanꞌna ixin chunda xan chin denda ko anto tangi tuꞌen xan. Tsjé nthiꞌa detsingathe xan xruꞌi o ngangi jinda. 
MAT.17.16	Jaꞌan bikian xan ngain chujni chrjiꞌo, aro chroꞌa nchexingameꞌe na̱ xan.
MAT.17.17	Jesús ndachro:
MAT.17.17	—¡Jaꞌa ra chujni dithikaonꞌa ko jianꞌa! ¿Xra kensa rugunda sariꞌi ngajin ra? ¿Xra kensa rugunda tsixinna ngajin ra? ¡Sikuꞌna ra xan nthiꞌi!
MAT.17.18	Kuthimejan Jesús binchesatheꞌe espíritu jianꞌa bechunda xan, ko espíritu mee bachrjexin ngain xan ko kuxruenbeꞌo xan.
MAT.17.19	Kuthimejan ni bakao Jesús kunchieꞌen na̱ ngain jeꞌe ko jimao banchiangiꞌi na̱ ko ndachro na̱:
MAT.17.19	—¿Unda jaꞌan ná chroꞌa beꞌngi ná espíritu jianꞌa yaa?
MAT.17.20	Jesús ndachro ngain na̱:
MAT.17.20	—Jaꞌa ra unda chunthiaꞌa ra jian. Ko jaꞌan ndua rundathjo ra, ja̱ thi chunthia ra rukujiexin inchin naa tsee diꞌin mostaza, nchao rundache ra jna jiꞌa: “Sathjixin nthiꞌi ko dariꞌi nujiꞌa”, ko jna rugithikaon jna. Ko xruꞌin thi tangi rugeꞌe ixin runcheꞌe ra. 
MAT.17.21	Aro espíritu jianꞌa yaa nchao dengi ni jeꞌo are nichjee ni Ndo Dio ko nchekjaaño ni.
MAT.17.22	Naa nchaꞌon are xrabinthe na̱ ngain nunthe Galilea, Jesús ndache chujni bakao:
MAT.17.22	—Chujni sajon na na̱, jaꞌan thi Xii juixin ngajni ngain chujni jianꞌa, 
MAT.17.23	ko nasuenxon na na̱ aro ngain nchaꞌon ninxin jaꞌan ruxechon na.
MAT.17.23	Ko chujni bakao binthechiin na̱ are kuiꞌin na̱ yaa.
MAT.17.24	Are Jesús kunixin chujni bakao biji na̱ ngain rajna Capernaum, xi bakjejo tumii niꞌngo kjui xa ngain Pedro ko banchiangiꞌi xa:
MAT.17.24	—¿Athjenga ꞌna ngain niꞌngo xi nthakuaꞌan ra?
MAT.17.25	Pedro ndachro:
MAT.17.25	—Jaan.
MAT.17.25	Kuthimejan Pedro kjui ngaxiꞌin nchia ixin runichjee Jesús, aro Jesús batheꞌe saꞌo:
MAT.17.25	—Pedro, ndachjejin na jaꞌa, ¿kensen thjenga ꞌna tumi ngain xi thetuꞌan nunthe? ¿Axeꞌen xa o chujni jeꞌa rajnee xa?
MAT.17.26	Pedro ndachro:
MAT.17.26	—Thi chujni jeꞌa rajnee xa.
MAT.17.26	Jesús ndachro:
MAT.17.26	—Mexinxin chujnii xa rugundaꞌa tsjenga na̱ ꞌna. 
MAT.17.27	Aro ixin xruꞌin chujni sinthuñao ná, thji ngain jinda ko tjangi chia tsexin ni kuchee, ko kuchee santsjengi saꞌo danthjeꞌe ruꞌa ba ko sinchii naa tumi thjengaxin ꞌna ixin jaꞌa ko jaꞌan.
MAT.18.1	Xra mee jinichja Jesús are kunchieꞌen ngain jeꞌe chujni bakao ko banchiangi na̱:
MAT.18.1	—¿Kensen icha renthe ngain thi thetuꞌan Ndo Dio?
MAT.18.2	Kuthimejan Jesús baye̱e naa xan xichjan ko kuiin xan ngayee na̱, 
MAT.18.3	ko ndachro:
MAT.18.3	—Ndua thi rundathjo ra, ja̱ tsinthueꞌa ra thi jianꞌa ncheꞌe ra ko rukjanꞌa ra inchin xan nchinnchinchjan, chroꞌa sixiꞌin ra ngain thi thetuꞌan Ndo Dio. 
MAT.18.4	Mexinxin kexeꞌo chujni tsainꞌa ñao inchin chjan jiꞌi mee thi icha renthe seꞌe nthi̱ꞌa̱ ngajni. 
MAT.18.5	Ko chujni sayée naa xan nchinchjan inchin xan jiꞌi, ixin dithikaon na jaꞌan, kai tedayeꞌna na̱ jaꞌan.
MAT.18.6	’Ja̱ chrujan chujni ixin thi jianꞌa ncheꞌe isithikaonꞌa inaa chujni nandaa jidithikaon na jaꞌan, icha jian thi chujni ncheꞌe jianꞌa mee tsianito na̱ ngain thusin naa xruchrin ko sankangi na̱ ngain thi icha niꞌnga ndachaon. 
MAT.18.7	Atho jianꞌa tsjiꞌi chujni nunthe jiꞌi ixin kain nchaꞌon seꞌe thi nchencheꞌe na̱ thi jianꞌa, ko rugunda seꞌe jiꞌi. ¡Aro icha tangi tsuꞌen thi chujni sinchegitaꞌa ko sincheyeꞌe inaa chujni sincheꞌe jianꞌa!
MAT.18.8	’Mexinxin ja̱ naa raa o ruthea jidundaꞌa rinchexin thi jianꞌa, icha jian tunchrijin raa o ruthea ko tja kjín, ixin icha jian rukjan inaa chujni narua maski koꞌa naa raa o naa ruthea, ke tsji kunixin yuixin raa o yuixin ruthea ngain xruꞌi dangaꞌa. 
MAT.18.9	Ja̱ thi dikon jmakon nthaxraxaon sincheꞌe thi jianꞌa, icha jian dantsjengi jmakon ko tja kjín, ixin icha jian rukjan inaa chujni narua maski koꞌa naa jmakon, ke tsji kunixin kayuixin jmakon ngain xruꞌi dangaꞌa.
MAT.18.10	’Tsjeꞌe ra jian ko ningakuenꞌa ra chujni nandaa jidithikaon na jaꞌan. Ixin jaꞌan rindathjo ra ixin kain angeel na̱ te ngajni, ko kainxin nchaꞌon te ngathexin kon Ndudana, ndo thjen ngajni. 
MAT.18.11	Ixin jaꞌan, thi Xii juixin ngajni, juiꞌi ixin bikjengijna chujni udigitjaan.
MAT.18.12	’¿Kexreen dikunxin ra? Ja̱ naa xii chunda xa naa renkia kuleko ko ndasitjaan naa ba, ¿kexreen sincheꞌe xa? ¿Atsinthueꞌa xa thi noo kan ko the na̱a̱ ba ngagaꞌa jna, ko satsji xa sikjee xa kuleko bitjaan? 
MAT.18.13	Ko ja̱ sithja xa ba, icha ruchee xa ixin kuleko bitjaan ke ixin thi noo kan ko the na̱a̱ kuleko bitjanꞌa. 
MAT.18.14	Kai Ndudana thjen ngajni rinaoꞌa ndo sitjaan naa chujni nandaa jithexiꞌin dithikaon na jaꞌan.
MAT.18.15	’Ja̱ naa xan choo jianꞌa bincheꞌe xan ngajin, thji ko tjao ra jaꞌo ra ko nchegikon xan thi jianꞌa bincheꞌe xan ngajin ko ja̱ kuiꞌin xan, jaꞌa ubacha xan choo. 
MAT.18.16	Aro ja̱ sithuexinꞌa xan tsjao xan, kjan ko thjiꞌo naa o yoo chujni ixin tsiꞌin na̱ keꞌe rundache choo ra. 
MAT.18.17	Ko ja̱ tsinꞌa xan kayui chujni mee, kjan ko dindache kain ni niꞌngo, ko ja̱ kuinꞌa xan ni niꞌngo kai, tsjéꞌe ra xan xraa chujni dithikaonꞌa Ndo Dio o inchin naa chujni thjejo tumii Roma.
MAT.18.18	’Jaꞌan ndua rindathjo ra ixin kain thi rundachro ra ixin tsuenꞌa nthiꞌi ngataꞌa nunthe, kai Ndo Dio nthi̱ꞌa̱ ngajni rundachruxin ndo ixin tsuenꞌa. Ko kain thi rundachro ra ixin tsuꞌen nthiꞌi ngataꞌa nunthe, kai Ndo Dio nthi̱ꞌa̱ ngajni rundachruxin ndo ixin tsuꞌen.
MAT.18.19	’Kai rindathjo ra, ja̱ yoo ra tsjauthexin ra nthiꞌi ngataꞌa nunthe ixin keꞌe sanchia ra ngain Ndudana, ndo thjen ngajni, jaan ruchjaa ra ndo. 
MAT.18.20	Ixin thi te yoo o nii chujni tetjao na̱ ixin jaꞌan, jaꞌan nthi̱ꞌa̱ riꞌi ngayee na̱.
MAT.18.21	Kuthimejan Pedro kunchieꞌen ngain Jesús ko ndachro:
MAT.18.21	—Nchana, ¿kieꞌen nthiꞌa rugunda sinthatjañaa xanchian thi jianꞌa ncheꞌe xan ngajin? ¿A yaato nthiꞌa sinthatjañaa xan?
MAT.18.22	Jesús ndachro ngain Pedro:
MAT.18.22	—Jaꞌan rindathjoꞌa yaato nthiꞌa, Jaꞌan rindathjo nchetjañeꞌe xan noo renkia ko noo kan ko the nthiꞌa.
MAT.18.23	’Thi thetuꞌan Ndo Dio, mee inchin naa xi rey juinao ruxenge ꞌna kain thi beka kain xi ncheꞌe xree. 
MAT.18.24	Ko are kuexiꞌin banchia tumii, juiauꞌe na̱ naa thi ncheꞌe xra jika tsjé no̱ tumi. 
MAT.18.25	Ko thi ncheꞌe xra mee chundaꞌa keꞌe tsjengaxin ꞌna, mexinxin xi rey kuetuꞌan runchekji na̱, jeꞌe, chriꞌi, kain xeꞌen ko kain thi bechunda ixin ruxengaxin ꞌna thi jeꞌe jika ngain xi rey. 
MAT.18.26	Aro xi ncheꞌe xra mee bethuxin ngain xi rey ko ndachro: “Nthatsaꞌan ñao chunna nchion ko tsjengaꞌa ꞌna kainxin thi rikaꞌa.” 
MAT.18.27	Ko xi rey kuiakunueꞌe thi ncheꞌe xra ko binchetjañeꞌe kain tumi bekeꞌe ko kuanchrjanda sakjui. 
MAT.18.28	Ko are jeꞌe thi ncheꞌe xra bachrje ko sakjui, betan inaa thi banchekaꞌo xra ko jeꞌe mee tsjeꞌa tumi bekeꞌe. Ko tsengiꞌi thusin xi banchekaꞌo xra ko ndachro: “¡Thjengana ꞌna thi rikana!” 
MAT.18.29	Kuthimejan thi banchekaꞌo xra bethuxin ko ndachro: “Nthatsaꞌan ñao chunna ko tsjengaꞌa ꞌna kain thi rikaꞌa.” 
MAT.18.30	Aro jeꞌe chroꞌa, ko sabikao bakiaxiꞌin ngain nduꞌa xiiso ko rukajandaꞌa rukjengaja ꞌna thi jika. 
MAT.18.31	Ko are kunuꞌe kain ni banchekaꞌo xra, anto binthechiin na̱ ko kjui na̱ bindachro na̱ kain jiꞌi ngain xi rey. 
MAT.18.32	Kuthimejan xi rey ruaꞌan xa juajna ixin rukunchieꞌen ngain xa, ko xi rey ndachro: “¡Jaꞌa naa xi ncheꞌe xra anto jianꞌa! Jaꞌan binthatjañaꞌa kain thi barikana ixin binchetsena ñaꞌo. 
MAT.18.33	¿Ajeꞌa jaꞌa kai rukiakunueꞌe xi nchekoꞌo xra jiꞌi, jañaa inchin jaꞌan kuiakunuaꞌa?” 
MAT.18.34	Ko jeꞌe xi rey anto guñao ko kuetuꞌan runchegatho na̱ tangi rukjengaja ꞌna kain thi jika.
MAT.18.35	Ko are Jesús juexin ndachro kain yaa, kjan ndachro:
MAT.18.35	—Kai jañaa sincheꞌe Ndudana, ndo thjen ngajni, ja̱ sinchetjañeꞌa ra xan choo ra kunixin ansean ra.
MAT.19.1	Are Jesús juexin ndachro kain yaa, jeꞌe sakjuixin Galilea ko sakjui nuntheꞌe Judea thi jii tuenxin nda Jordán. 
MAT.19.2	Anto tsjé chujni ruee Jesús, ko nthi̱ꞌa̱ jeꞌe binchexrueꞌen tsjé chujni niꞌi.
MAT.19.3	Kuthimejan kanxion xi fariseo binthekunchieꞌen xa ngain Jesús ixin bikjexin xa a nchaoꞌa rugatheꞌe Jesús ko banchiangi xa:
MAT.19.3	—¿Anchao naa xii sachrjendeꞌe chriꞌi xa ixin chrujan ibinchexruxinꞌa xa?
MAT.19.4	Jesús ndachro ngain xa:
MAT.19.4	—¿Atsjeꞌa ra Xruen Ndo Dio, thi jitaxin ixin are kainxin kuexiꞌin beꞌe jeꞌe ndo binchechjian ndo xii ko nchrii? 
MAT.19.5	Kai jitaxin: “Mexinxin xii sachrjendeꞌe xa ndudee xa ko janee xa ixin sekaꞌo xa jeꞌo chriꞌi xa, ko kayuixin na̱ sinthe na̱ inchin nakuaxinxon chujni.” 
MAT.19.6	Ko jañaa ijeꞌa yoo chujni na̱, jai kayui na̱ kjan na̱ nakuaxinxon chujni. Mexinxin thi ni Ndo Dio binchekjan nakua chujni, chujni chroꞌa santsjendeꞌe choo ni teꞌi.
MAT.19.7	Kuthimejan binthendachro jeꞌe xa:
MAT.19.7	—¿Unda diketuꞌan Moisés ixin nchao sajon ni ngain nchra naa xroon setaxin ixin unda bachrjendeꞌe choo ni, ko jañaa nchao rundache ni nchra satsji nchra?
MAT.19.8	Jesús ndachro:
MAT.19.8	—Moisés bajon juachaxin jañaa ixin jaꞌa ra atho cha thinxin ra. Ixin are Ndo Dio binchechjian nchrii ko xii jeꞌa jañaa kuetuꞌan ndo. 
MAT.19.9	Ko jaꞌan rindathjo ra ixin jaan nchao sachrjendeꞌe xa chriꞌi xa, ja̱ bithja nchra tajijuakaꞌo nchra inaa xii. Aro ja̱ jeꞌa ixin jiꞌi, thi xii jitanchrjanda nchra sincheꞌe nchra thi jianꞌa ixin tsjee nchra inaa xii ko xi sekaꞌo nchra rukjan xi kuxeꞌe nchra.
MAT.19.10	Kuthimejan chujni bakao Jesús ndachro na̱:
MAT.19.10	—Ja̱ jañaa tangixin thi sekaꞌo choo nchrii ko xii, icha jian sinthekaoꞌa choo na̱.
MAT.19.11	Jesús ndachro ngain na̱:
MAT.19.11	—Kanxinꞌa chujni nchao tsinxin na̱ jiꞌi, jeꞌo thi chujni Ndo Dio ndachro ixin nchao sinthe na̱ jeꞌo na̱. 
MAT.19.12	Jii tsjé xii eunuco (xii bakadeꞌe na̱ thi xixi xa o baguankaoꞌa xa). Te xii are bakunkjiꞌi xa baguankaoꞌa xa thi xixi xa, te xa bakadeꞌe na̱ xa. Ko te xa rinaoꞌa xa dinthekaꞌo xa nchrii ixin icha rinao xa sincheꞌe xa xra thetuꞌan Ndo Dio, ndo thjen ngajni. Ko thi jian thinxin jiꞌi, ncho ncheꞌe thi thetuꞌan ndo.
MAT.19.13	Kuthimejan juiauꞌe na̱ Jesús kanxion xan nchinnchinchjan ixin Jesús rukiin raa ngataꞌa jaa xan ko runichjee Ndo Dio ixin runchenchaon xan, aro chujni bakao Jesús kuexiꞌin na̱ binchesatheꞌe na̱ kain chujni binthekiaꞌo chjan mee. 
MAT.19.14	Aro Jesús ndachro ngain chujni bakao:
MAT.19.14	—Tanchrjanda ra xan nchinnchinchjan tsii xan ngajin, kayakuenꞌa ra xan, ixin chujni ncheꞌe inchin xan nchinnchinchjan teꞌi, chujni mee sinthe na̱ ngain thi thetuꞌan Ndo Dio.
MAT.19.15	Ko Jesús juexin kuiin raa ngataꞌa kain xan nchinnchinchjan, jeꞌe sakjuixin nthi̱ꞌa̱.
MAT.19.16	Naa xan xii juii bitsjeꞌe Jesús ko banchiangi xan:
MAT.19.16	—Suixin ke tjaago ko anto jian, ¿keꞌe icha jian sinthaꞌa ixin rukjan na inaa chujni narua ko xruꞌin nchaꞌon seꞌen na?
MAT.19.17	Jesús ndachro ngain xan:
MAT.19.17	—¿Unda ndachro ixin jaꞌan jian na? Nakuaxinxon thi jian jii ko mee Ndo Dio. Aro ja̱ rinao rukjan inaa chujni narua, dithikaon ko ncheꞌe kain thi kuetuꞌan Ndo Dio.
MAT.19.18	Xan xii ndachro xan:
MAT.19.18	—¿Kekaa thi thetuꞌan ndo?
MAT.19.18	Ko Jesús ndachro ngain xan:
MAT.19.18	—Duenꞌa chujni, darichrikoꞌa nchrii jeꞌa nchriꞌa, theꞌa, nichjaꞌa thi bincheꞌa inaa chujni, 
MAT.19.19	chundeꞌe juasaaya ndudaa ko janaa, ko ruthjueꞌe kain chujni inchin thjueꞌe nthauꞌa.
MAT.19.20	Xan xii mee ndachro xan ngain Jesús:
MAT.19.20	—Kain yaa kuexian binthaꞌa are xra nchiin na, ¿keꞌe xraditjaan sinthaꞌa?
MAT.19.21	Jesús ndachro ngain xan:
MAT.19.21	—Ja̱ rinao rukjan naa chujni dithikaon kain thi thetuꞌan Ndo Dio, thji ko nchekji kainxin thi chunda ko tunchjeyeꞌe tumia chujni nua, ko tsjé ruchunda nthi̱ꞌa̱ ngajni. Kuthimejan siꞌi ko sakji ná thi jaꞌan sakji.
MAT.19.22	Ko are xan xii kuiꞌin xan yaa, anto bechiin xan ko sakjui xan, ixin anto tsjé bechunda xan.
MAT.19.23	Kuthimejan Jesús ndachro ngain chujni bakao:
MAT.19.23	—Ndua thi rindathjo ra ixin atho tangi ixin naa chujni anto tsjé chunda sixiꞌin ngain thi thetuꞌan Ndo Dio, thi thjen ngajni. 
MAT.19.24	Icha tangiꞌa naa kucamello sathuxiꞌin ba thuechjeꞌen naa nthachia ke chujni anto tsjé chunda sixiꞌin na̱ ngain thi thetuꞌan Ndo Dio.
MAT.19.25	Are chujni bakao Jesús kuiꞌin na̱ jiꞌi, anto kuiseꞌen na̱ ko banchiangiꞌi choo na̱:
MAT.19.25	—¿Kensen nchao rukjan inaa chujni narua remee?
MAT.19.26	Jesús tabetsjeꞌe na̱ ko ndache na̱:
MAT.19.26	—Chujni chroꞌa sincheꞌe na̱ kain thi tangi yaa, aro ixin Ndo Dio xruꞌin tangi jii.
MAT.19.27	Kuthimejan Pedro ndachro ngain Jesús:
MAT.19.27	—Jaꞌan ná kuinthua ná kain thi binthechunda ná, ko chrji ná ngajin. ¿Keꞌe sacha ná jaꞌan ná?
MAT.19.28	Jesús ndachro ngain na̱:
MAT.19.28	—Ndua thi rindathjo ra, ixin ngain nchaꞌon are kainxin rukjan narua, are mee jaꞌan, thi Xii juixin ngajni sariꞌi ngain ntha xintaon detaꞌa ni chunda icha jié juachaxin, ko jaꞌa ra xro chrji ra ngajin kai sinthe ra ngain theyoo ntha xintaon ko sayéꞌe ra juachaxin sincheꞌe ra jie̱ ngain chujnii thi theyoo xeꞌen Israel. 
MAT.19.29	Ko kain chujni kuinthuꞌe nchianduꞌa, xan choo, nchri choo, ndudee, janee, o chriꞌi, o xeꞌen, o jngiꞌi ixin tencheꞌe na̱ xrana, chujni mee sayée na̱ naa renkia icha tsjé ke thi ubechunda na̱ ko kai rukjan na̱ inaa chujni narua ko xruꞌin nchaꞌon tsjexin. 
MAT.19.30	Aro tsjé chujni xraxaon na̱ ixin jai anto renthe na̱, are mee, xruꞌin tsurenthe na̱, ko ni xraxaon ixin jai rentheꞌa na̱, are mee jeꞌe na̱ icha tsurenthe na̱.
MAT.20.1	’Thi thetuꞌan Ndo Dio nthi̱ꞌa̱ ngajni, mee inchin naa xii bechunda jié jngiꞌi, ko xii mee bachrje xa nduuyo bikjee xa ni ncheꞌe xra ixin sincheꞌe na̱ xra ngain ntha uva jii ngain jngiꞌi xa. 
MAT.20.2	Ko xii mee ndachro xa ngain ni ncheꞌe xra bithja xa ixin tsjengeꞌe xa ꞌna thi jikininxin dacha naa chujni nguii nchaꞌon ko jeꞌe na̱ bithuexin na̱. Mexinxin jeꞌe xa ruaꞌan xa na̱ ngain jngiꞌi xa bincheꞌe na̱ xra. 
MAT.20.3	Kuthimejan jeꞌe xa bachrje xa inaa inchin las nueve ko bithja xa ikanxin chujni ngain ndaasin ko xruꞌin xra tencheꞌe na̱. 
MAT.20.4	Jeꞌe xa ndachro xa ngain na̱: “Kai jaꞌa ra thji ra dincheꞌe ra xrana ngain jngiꞌna thi jii ntha uva, ko tsjengaꞌa ra ꞌna inchin jikininxin.” Ko chujni mee binthekji na̱. 
MAT.20.5	Kuthimejan bachrje xa inchin ngusine nchaꞌon ko kai inchin las tres ko xrajeꞌo bincheꞌe xa. 
MAT.20.6	Ko kai bachrje xa inchin las cinco ngain ndaasin ko bithja xa ikanxion chujni xruꞌin xra tencheꞌe na̱, ko jeꞌe xa ndachro xa ngain na̱: “¿Unda nthiꞌi tate ra nguixin nchaꞌon ko xruꞌin xra tencheꞌe ra?” 
MAT.20.7	Jeꞌe na̱ binthendachro na̱: “Ixin xruꞌin chujni chjana ná xra.” Kuthimejan jeꞌe xa ndachro xa ngain na̱: “Kai jaꞌa ra thji ra dincheꞌe ra xrana ngain jngiꞌna ko tsjengaꞌa ra ꞌna inchin jikininxin.” 
MAT.20.8	Ko are undakunthie jeꞌe xa ndachro xa ngain thi jinda ni ncheꞌe xra: “Dayeꞌe kain ni ncheꞌe xra ko thjengeꞌe na̱ ꞌna ko thexinxin ngain chujni bixiꞌin icha tsukjin, ko thjaꞌa ngain ni bixiꞌin icha saꞌo.” 
MAT.20.9	Kuthimejan kunchieꞌen chujni kuexiꞌin bincheꞌe xra inchin las cinco ko nanaa na̱ xengeꞌe na̱ ꞌna thi jikininxin dacha na̱ nguii naa nchaꞌon. 
MAT.20.10	Kuthimejan are xengeꞌe ꞌna chujni kuexiꞌin bincheꞌe xra icha dakao, jeꞌe na̱ xraxaon na̱ ixin ruxengeꞌe na̱ ꞌna icha tsjé, aro kai xengeꞌe na̱ ꞌna thi jikininxin dacha na̱ nguii naa nchaꞌon. 
MAT.20.11	Ko are xengeꞌe ꞌna chujni bincheꞌe xra icha dakao, jeꞌe na̱ kuexiꞌin na̱ ndachro na̱ ixin jianꞌa bincheꞌe xi najni. 
MAT.20.12	Ko ndachro na̱ ngain xi najni: “Kain chujni teꞌi bincheꞌe na̱ xra nakua hora ko kjuengeꞌe na̱ ꞌna xrajeꞌo inchin jaꞌan ná ke binthaꞌa ná xra nguii nchaꞌon ngandeꞌe sua.” 
MAT.20.13	Aro jeꞌe xi najni mee ndachro xa: “Jaꞌan xruꞌin thi jianꞌa rinthaꞌa ngajin. ¿Akjuaoꞌa ná ixin tsjengaꞌa ꞌna thi jikininxin dacha nguii naa nchaꞌon? 
MAT.20.14	Tse tumia ko sathji, ixin jaꞌan rinaꞌo tsjengaa ꞌna chujni teꞌi xrajeꞌo inchin jaꞌa. 
MAT.20.15	Jaꞌan nchao sinthaꞌa thi jaꞌan rinaꞌo kunixin tumina. ¿Unda tunchjuaꞌa ixin jaꞌan jian na ngain icha chujni?” 
MAT.20.16	Jiꞌi ruchro ixin chujni jai tunuꞌe ixin anto renthe, ni teꞌi kuthejan itsurentheꞌa na̱, ko chujni tunueꞌa renthe jai, kuthejan ni teꞌi icha tsurenthe na̱.
MAT.20.17	Are Jesús usajithji Jerusalén, jeꞌe bantsjenda chujnii bakao ko ndachro ngain na̱:
MAT.20.18	—Jaꞌa ra tedikon ra ixin satethji ná Jerusalén. Ko nthi̱ꞌa̱ jaꞌan, thi Xii juixin ngajni, sajon na na̱ ngain xi daana thetuꞌen icha xi daana ko ngain xi tjaago ley, ko ni teꞌi rundachro na̱ ixin nasuenxon na na̱. 
MAT.20.19	Ko sajon na na̱ ngain chujni jeꞌa judío ixin tsjanua na na̱, sintja na na̱ ko tsenganito na na̱ ngain ntha cruz, aro ngain nchaꞌon ninxin jaꞌan ruxechon na.
MAT.20.20	Kuthimejan kunchieꞌen ngaka Jesús janee Jacobo ko Juan, ko kayui ni teꞌi xeꞌen Zebedeo. Ko are kunchieꞌen na̱ naniita bethuxin ngain Jesús ixin banchia jan naa juatutseꞌen ñao. 
MAT.20.21	Jesús banchiangi ko ndachro:
MAT.20.21	—¿Keꞌe rinao?
MAT.20.21	Naniita ndachro:
MAT.20.21	—Are Suixin tsetuꞌan kainxin thi jii, jngujngujin xanꞌna seꞌe xan no rajianxin Suixin ko inaa xan no rajngo.
MAT.20.22	Aro Jesús ndachro:
MAT.20.22	—Jaꞌa ra nuaꞌa ra keꞌe tedanchia ra. ¿Anchao tsuꞌan ra thi anto tangi tsunna jaꞌan, ko anchao ndaseꞌen ra inchin ndaseꞌen na jaꞌan?
MAT.20.22	Jeꞌe na̱ binthendachro na̱:
MAT.20.22	—Jaan, nchao.
MAT.20.23	Jesús ndachro ngain na̱:
MAT.20.23	—Jaan ndua, jaꞌa ra tangi tsuꞌan ra ko seꞌen ra inchin jaꞌan seꞌen na, aro thi sinthe ra no rajianxin na ko rajngo na, jeꞌa jaꞌan thi dajon juachaxin mee, Ndudana, ndo nuꞌe kensen sinthe nthi̱ꞌa̱.
MAT.20.24	Ko are thi ithe chujni bakao Jesús kuiꞌin na̱ yaa, guñao na̱ ngain Jacobo ko Juan. 
MAT.20.25	Aro Jesús baye̱e na̱, ko ndachro ngain na̱:
MAT.20.25	—Jaꞌa ra nuꞌa ra ixin kain xii thetuꞌan ngain nunthe, thetuꞌan xa inchin jeꞌe xa rinao xa, ko kain xii jichunda icha juachaxin thetuꞌan xa ngain kain chujni. 
MAT.20.26	Aro ngajin ra jeꞌa jañaa tsuꞌen, thi rinao icha tsetuꞌan ngayaꞌa ra, mee rugunda icha tsjengijna chujni. 
MAT.20.27	Ko kexeꞌo ra xro rinao ra icha tsetuꞌan ra, rugunda icha sincheꞌe xra ngayaꞌa ra. 
MAT.20.28	Jañaa inchin jaꞌan, thi Xii juixin ngajni, juiꞌa ixin chujni tsjengijna na jaꞌan, jaꞌan juiꞌi ixin bikjengijna chujni ko ruxrajon na seꞌen na ixin jeꞌe na̱.
MAT.20.29	Are Jesús kunixin chujni bakao bachrjexin na̱ rajna Jericó, anto tsjé chujni ruee. 
MAT.20.30	Ko ngandeꞌe nthiꞌá tate yoo thi xii dikonꞌa, ko are binthekiꞌin ixin Jesús jidatho nthi̱ꞌa̱, jeꞌe xa binthekuyao xa seen:
MAT.20.30	—¡Suixin, thi bachreninxin chujnii David, thiakunuana ni ra!
MAT.20.31	Ko kain chujni tethji nthi̱ꞌa̱ binchesatheꞌe kayui thi xii ixin ruginthetenkua xa, aro kayui xa icha kuyao xa ko ndachro xa:
MAT.20.31	—¡Suixin, thi bachreninxin chujnii David, thiakunuana ni ra!
MAT.20.32	Kuthimejan Jesús tabingathjen ko bayée kayui thi xii dikonꞌa ko ndachro:
MAT.20.32	—¿Keꞌe rinao ra sinthaꞌa jaꞌan ngajin ra?
MAT.20.33	Kayui thi xii dikonꞌa binthendachro:
MAT.20.33	—Jaꞌan ná rinaꞌo ná sikon ná.
MAT.20.34	Kuthimejan Jesús kuiakunueꞌe kayui xa ko katheꞌe jmakon xa. Ko are juexin kathe jmakon kayui thi dikonꞌa unchao binthegikon xa, ko kayui xa ruee xa Jesús.
MAT.21.1	Are biji na̱ ngain rajna Betfagé, jii chiaon rajna Jerusalén ko ngaka jna diꞌin Ntha Olivo, Jesús ruaꞌan yoo chujni bakao, 
MAT.21.2	ko ndachro ngain na̱:
MAT.21.2	—Thji ra ngain rajnanchjan jimee ko nthi̱ꞌa̱ sinchii ra naa kulucho kunaꞌa kunixin naa kuluchuchjan, ko tunxindangeꞌe ra ba ko sikuꞌna ra kayui ba nthiꞌi. 
MAT.21.3	Ko ja̱ chrujan rundathjo ra na̱, jaꞌa ra ndache ra na̱: “Nchana ná rugundeꞌe ba aro tuin sikaan ná ba inaa.”
MAT.21.4	Ko jiꞌi bikuenxin thi dindachro thi bagayee juajnee Ndo Dio are ndachro:
MAT.21.5	Ndache ra chujni Jerusalén:
MAT.21.5	“Tsjexin, nthimee juii xi rey thetuꞌan ngajin, ko jeꞌe juii
MAT.21.5	inchin naa chujni tainꞌa ñao ko jitaꞌa naa kulucho,
MAT.21.5	naa kuluchuchjan kuxii, xeꞌen naa kulucho utama.”
MAT.21.6	Kuthimejan kayui chujni mee sakjui na̱ ko bincheꞌe na̱ inchin kuetuꞌan Jesús. 
MAT.21.7	Ko juiaꞌo na̱ kulucho kunaꞌa kunixin kuluchuchjan, ko manta tetsaa na̱ kjuajiꞌin na̱ kuluchuchjan ko Jesús betaꞌa ba. 
MAT.21.8	Ko anto tsjé chujni beꞌe ko kuingo na̱ ngaa nthiꞌá manta tetsaa na̱ ko ikanxion na̱ kunchrijin na̱ chaan nthaa ko kuingo na̱ ngaa nthiꞌá. 
MAT.21.9	Ko kain chujni tetaon nthiꞌá ko kain chujni teruee kuexiꞌin na̱ kuyao na̱:
MAT.21.9	—¡Thjengijna ni ra jai, jaꞌa thi bachreninxin chujnii David! ¡Ndo Dio binthanchaon ko juiꞌi kunixin juachaxiin ndo! ¡Nthasayaꞌa ra Suixin Ndo Dio, ndo thjen ngajni!
MAT.21.10	Are Jesús bixiꞌin rajna Jerusalén, kainxin chujni te nthi̱ꞌa̱ anto chee na̱ ko kuiseꞌen na̱ ko baganchiangiꞌi choo na̱ ko ndachro na̱:
MAT.21.10	—¿Kensen jiꞌi?
MAT.21.11	Ko te chujni bandachro na̱:
MAT.21.11	—Jiꞌi Jesús thi dayee juajnee Ndo Dio, thi juixin rajna Nazaret nuntheꞌe Galilea.
MAT.21.12	Kuthimejan Jesús bixiꞌin ngain ningue Ndo Dio, ko bengi kain chujni tetheꞌna ko tenchekji nthi̱ꞌa̱. Ko kunkjamangi kain nthanchauꞌen chujni tedasingixin tumi ko kai kunkjamangi ntha xintauen kain ni tenchekji kunthuanajni. 
MAT.21.13	Ko ndachro ngain na̱:
MAT.21.13	—Ngain Xruen Ndo Dio jitaxin: “Nchiania siꞌin nchia, nchia tjauxin ni Ndo Dio”, aro jaꞌa ra ndadinchekjan ra nchia, naa nchia xrathe ni cheꞌe.
MAT.21.14	Ko nthi̱ꞌa̱ ngain niꞌngo kunchieꞌen ngain Jesús ni kajin ko ni chroꞌa bakji ko jeꞌe binchexrueꞌen na̱. 
MAT.21.15	Aro xi daana baketuꞌan ngain icha xi daana ko xi tjaago ley are binthegikon xa kain thi bincheꞌe Jesús ko binthekiꞌin xa kexreen kain xan nchinnchinchjan ngaxiꞌin niꞌngo ndachro xan seen: “¡Nthasayaꞌa ra Suixin thi bachrjeninxin chujnii David!” Ko are binthekiꞌin xa jiꞌi, bintheguñao xa 
MAT.21.16	ko binthendachro xa ngain Jesús:
MAT.21.16	—¿A thiꞌin thi tendachro chjan teꞌi?
MAT.21.16	Ko Jesús ndachro ngain xa:
MAT.21.16	—Jaan, rithian. Aro jaꞌa ra, ¿axra tsjeꞌa ra thi jitaxin ngain Xruen Ndo Dio?, thi ndachro:
MAT.21.16	Ixin ruꞌa xan nchinnchinchjan ko ruꞌa xan tetai
MAT.21.16	Suixin binchechjieꞌen xan jian thee xan ixin rutsjethaxin xan.
MAT.21.17	Kuthimejan Jesús bachrjexin rajna Jerusalén ko sakjui rajna Betania ko nthi̱ꞌa̱ bithueꞌe thie mee.
MAT.21.18	Nduexin dakao are Jesús kjan ngain rajna Jerusalén inaa, jeꞌe beꞌen jintha. 
MAT.21.19	Ko ngandeꞌe nthiꞌá Jesús bikon naa ntha higo ko kunchieꞌen ngain ntha, aro xruꞌin thuchjuin bithja ngain ntha ko jeꞌo ka jichunda ntha. Kuthimejan Jesús ndachro ngain ntha:
MAT.21.19	—¡Ixruꞌin nchaꞌon rukjan sinchechjian thuchjuin!
MAT.21.19	Ko are jeꞌe juexin nichja ndaxema ntha. 
MAT.21.20	Are chujni bakao Jesús bikon na̱ thi kuꞌen jiꞌi, kuiseꞌen na̱, ko banchiangiꞌi na̱:
MAT.21.20	—¿Kexreen anto daka ndaxema ntha higo jiꞌi?
MAT.21.21	Jesús ndachro ngain na̱:
MAT.21.21	—Atho ndua thi rundathjo ra, ja̱ chunthia ra jian ko ruxraxaonꞌa ra ngathe ansean ra a tsuꞌen o tsuenꞌa thi rundachro ra, jeoꞌa sincheꞌe ra thi jaꞌan binthaꞌa ngain ntha higo, kai jaꞌa ra nchao rundache ra jna jiꞌa: “Sathjixin yaa ko digaritsiangi ndachaon”, ko jamee tsuꞌen. 
MAT.21.22	Ko ja̱ dithikaon ra kain thi sanchieꞌe ra Ndo Dio are nichjeꞌe ra ndo, jaan, sayéꞌe ra.
MAT.21.23	Ko are biji Jesús ngain niꞌngo icha renthe, ko are jeꞌe jitjaago ngain chujni, kanxion xi daana ko ikanxion xi thetuꞌan ngain rajna kunchieꞌen ngain jeꞌe ko bintheganchiangi xa ngain Jesús:
MAT.21.23	—¿Keꞌe juachaxin nchexin jaꞌa kain jiꞌi? ¿Kensen chjaa juachaxin jiꞌi?
MAT.21.24	Jesús ndachro ngain xa:
MAT.21.24	—Jaꞌan kai sanchiangiꞌa ra ko ja̱ rundachjejin ni ra thi jaꞌan sanchiangiꞌa ra, kai jaꞌan rundathjo ra kexeꞌe juachaxin nthaxin kain jiꞌi. 
MAT.21.25	¿Kensen ruaꞌan Juan ixin banchegithe chujni? ¿A Ndo Dio o chujni?
MAT.21.25	Kuthimejan kuexiꞌin xa banchiangiꞌi choo xa ko ndachro xa:
MAT.21.25	—Ja̱ rundachro ná ixin Ndo Dio thi ruaꞌan Juan, xii jiꞌi nchao rundathjo na̱ xa: “¿Unda bithikaonꞌa ra remee?” 
MAT.21.26	Ko ja̱ rundachro ná ixin chujni ruaꞌan Juan, chujni tsuñao na̱ ngajin ná ixin kainxin chujni dithikaon na̱ ixin Juan thi bagayee juajnee Ndo Dio.
MAT.21.27	Ko mexinxin binthendachruxin xa ngain Jesús:
MAT.21.27	—Nunaꞌa ná.
MAT.21.27	Kuthimejan Jesús ndachro ngain xa:
MAT.21.27	—Mexinxin kai jaꞌan rundathjoꞌa ra kexeꞌe juachaxin nthaxin kain jiꞌi.
MAT.21.28	Jesús kai banchiangiꞌi xa:
MAT.21.28	—¿Keꞌe xraxaon ra ixin thi tsekiꞌan ra jiꞌi? Naa ndudaꞌa bechunda ndo yoo xeꞌen ndo xan xii, ko ndache ndo xan saꞌo: “Thji jai dincheꞌe xra ngain ntha uva.” 
MAT.21.29	Ko jeꞌe xan ndachro xan: “Rinaoꞌa tsji.” Aro kuthimejan xraxaon xan ixin icha jian tsji xan sincheꞌe xan xra. 
MAT.21.30	Kuthimejan kunchieꞌen ngain xan yuxin ko xrajeꞌo kuetuꞌan ndo ngain xan, ko xan mee ndachro xan: “Jaan, tsji.” Aro jeꞌe xan kjuiꞌa xan. 
MAT.21.31	¿Kexeꞌe xan bincheꞌe inchin binao ndudee xan?
MAT.21.31	Jeꞌe xa binthendachro xa:
MAT.21.31	—Xan saꞌo.
MAT.21.31	Kuthimejan Jesús ndachro ngain xa:
MAT.21.31	—Atho ndua thi rindathjo ra, ixin kain xi thjejo tumii Roma, ko kain nchri nchekji nthauꞌe ngain tsjé xii, ni mee ni icha saꞌo sixiꞌin ngain thi thetuꞌan Ndo Dio ke jaꞌa ra. 
MAT.21.32	Ixin Juan, thi banchegithe chujni, juii bindathjo ra kexreen iruncheꞌa ra thi jianꞌa ko kexreen rugithikaon ra Ndo Dio ko jaꞌa ra bithikaonꞌa ra. Aro xi thjejo tumii Roma ko nchri nchekji nthauꞌe ngain tsjé xii, ni mee bithikaon na̱ thi ndachro Juan. Aro jaꞌa ra maski bikon ra bithikaonꞌa ra ko kuinthueꞌa ra thi jianꞌa ncheꞌe ra.
MAT.21.33	’Thiꞌin ra inaa thi tsekin ko jaꞌin ndachro: Naa thi bechunda jié jngi kjuenga ntha uva ko nguixin ngandeꞌe jngi kuejee. Ko binchechjian naa thi bageninxin na̱ tho uva ko kai naa thjarioꞌo anto nui thi bakani xi bagenda ntha uva.
MAT.21.33	’Kuthimejan xi jngiꞌi bajon xa jngi ngain kanxion thi ncheꞌe xra ko ni ncheꞌe xra rukjengeꞌe na ꞌna xi nthatuchjuiin ko jeꞌe xa sakjui xa kjín. 
MAT.21.34	Ko are ukunchiaon nchaꞌon are urukaade na̱ tho uva, thi jngiꞌi ruaꞌan ni ncheꞌe xree ngain ni bithueꞌe ntha uva ixin ruchjee na̱ tho jikininxin rugayee. 
MAT.21.35	Aro ni bithueꞌe ntha uva, tse na̱ ni ncheꞌe xra ruaꞌan xi najni; ko naa kuaxin na̱ nthaa, ko inaa naguenxon na̱ ko inaa kuaxin na̱ xro. 
MAT.21.36	Xi najni kjan ruaꞌan xa icha ni ncheꞌe xree xa, ixin biganchia na̱ thuchjuin jikininxin sayée xi najni. Aro ni bithueꞌe ntha uva, kjuaaya na̱ inaa, ko bincheꞌe na̱ xrajeꞌo inchin ngain thi ni kjui saꞌo.
MAT.21.37	’Kuthimejan icha jian ruaꞌan xa xeꞌen xa xan xii, ixin xraxaon xa: “Xanꞌna, jaan, sithikaon na̱ xan.” 
MAT.21.38	Ko ni bithueꞌe ntha uva bikon na̱ biji xeꞌen xi najni, jeꞌe na̱ ndache choo na̱: “Jiꞌi thi sithueꞌe nguii nunthe jiꞌi. Nasuenxon na̱ xan ko jaꞌan ná sithuaa ná nguixin jngi.” 
MAT.21.39	Ko tse na̱ xan ko bantsjegaxin na̱ xan ngain ntha uva, ko naguenxon na̱ xan.
MAT.21.40	Kuthimejan Jesús banchiangi ko ndachro:
MAT.21.40	—Are tsii thi jngiꞌi, ¿keꞌe sincheꞌe ngain ni bithuꞌe ntha uva?
MAT.21.41	Jeꞌe xa binthendachro xa:
MAT.21.41	—Xi najni nasuenxon xa kain ni ncheꞌe xra jianꞌa teꞌi, ko sajon xa ntha uva ngain jee chujni, ni sajon thuchjuin ngain xi najni ngain nchaꞌon jikininxin.
MAT.21.42	Kuthimejan Jesús ndachro:
MAT.21.42	—¿Axruꞌin nchaꞌon tsjeꞌe ra Xruen Ndo Dio?, thi ndachro:
MAT.21.42	Thi xro banchegundaꞌa xi thethe nchia,
MAT.21.42	xro mee xro icha suji keꞌe nchia.
MAT.21.42	Ko Nchaa ná bincheꞌe jiꞌi,
MAT.21.42	ko jiꞌi anto chrjuin ixin jaꞌan ná.
MAT.21.43	Mexinxin jaꞌan ndathjo ra ixin sachrjaꞌa ra juachaxin sinthe ra ngain thi thetuꞌan Ndo Dio, ko sayée juachaxin chujni sajon thuchjuin jikininxin ngain thi thetuꞌan Ndo Dio. 
MAT.21.44	Ko kexeꞌo thi setsinga ngataꞌa xro, ndasaaña xro nthauꞌe. Ko ja̱ chrujan thi setsingataꞌa xro ndarukjan jinche.
MAT.21.45	Ko are kain xi daana baketuꞌan ngain icha xi daana ko kain xi fariseo binthekiꞌin xa kain thi ndachro Jesús, binthekinxin xa ixin Jesús jinichja ixin jeꞌe xa. 
MAT.21.46	Ko bakjee xa kexreen rutsexin xa Jesús, aro baxraguen xa chujni ixin kain na̱ bagithikaon na̱ ixin Jesús, naa thi bagayée juajnee Ndo Dio.
MAT.22.1	Jesús kuexiꞌin nichja inaa ngain na̱ ko ndachro:
MAT.22.2	—Thi thetuꞌan Ndo Dio nthi̱ꞌa̱ ngajni, mee inchin naa kiai binchechjian naa xi rey ixin kutheꞌe xeꞌen xan xii. 
MAT.22.3	Ko xi rey mee kuetuꞌen kain ni nchexree bindache xa kain chujni ruginthe ngain kiai ixin sine na̱, aro kain chujni mee chroꞌa na̱ juii na̱. 
MAT.22.4	Ko xi rey kjan ruaꞌan icha ni nchexree, ko ndachro ngain na̱: “Ndache ra kain chujni ubituꞌen tsii sine ixin unchao jii ndaxra. Ko ndache ra na̱ ixin jaꞌan ukuetuꞌan beꞌen kuxinthaꞌna ko kain kuxiigo binthanthao ko kainxin unchao jii. Ndache ra na̱ tsii na̱ ngain kiai thi tsutheꞌe xanꞌna.” 
MAT.22.5	Aro kain chujni ubituꞌen rukii chroꞌa na̱ juii. Ko naa na̱ sakjui ngataon jngiꞌi ko inaa ngain thi theꞌna ko nchekji. 
MAT.22.6	Ko ikanxion na̱ tse na̱ ko bintja na̱ ni nchexree xi rey ko naguenxon na̱. 
MAT.22.7	Ko xi rey mee, anto guñao xa, ko ruaꞌan kain xi soldadue ixin nabiguenxon xa kain chujni kjuaaya ko kai kjuaaga xa rajnee na̱. 
MAT.22.8	Kuthimejan ndachro xi rey ngain ni nchexree xa: “Ujii kiai, aro kain chujni kuetuan rukii rujine tekininxinꞌa na̱ rukii na̱. 
MAT.22.9	Jai thji ra ngain kain thi dathujinxin choo nthiꞌá ko ndache ra kain chujni setan ra tsii na̱ sine na̱.” 
MAT.22.10	Kain ni nchexree xi rey bachrje na̱ ngain kain nthiꞌá, ko batse na̱ kain chujni betan na̱, ni jian ko ni jianꞌa; ko jamee kaon nchia thi beꞌe kiee ni kutheꞌe.
MAT.22.11	’Ko are xi rey bixiꞌin xa ixin bitsjeꞌe kain chujni bituꞌen rukii rujine, jeꞌe xa bikon xa naa xii digituxinꞌa inchin naa chujni thji ngain naa kiai thi thutheꞌe na̱. 
MAT.22.12	Ko xi rey ndachro ngain xii mee: “Jaꞌa, ¿kexreen bixinxin nthiꞌi ko digituxianꞌa inchin dithuxiꞌin naa thi thji ngain naa kiai thi thutheꞌe na̱?” Aro thi xii xruꞌin ndachro. 
MAT.22.13	Kuthimejan xi rey ndachro ngain ni tedayaa laato: “Thia ra raa ko ruthee xii jiꞌi ko diganka ra xa nduja ngain thi naxin xeꞌe thi rutsjanga xa ko sinetaon neno xa.” 
MAT.22.14	Ixin tsjé chujni baya̱a aro kainxinꞌa na̱ sinthe na̱ ngajin.
MAT.22.15	Kuthimejan xi fariseo sabinthekji xa, ko binthekjauthexin choo xa kexreen sincheꞌe xa ixin sinchenichja xa Jesús naa thi rukjangixin xa Jesús. 
MAT.22.16	Mexinxin ruaꞌan xa kanxion chujnii xa kunixin kanxion chujnii Herodes ixin bindachro na̱ ngain Jesús:
MAT.22.16	—Suixin ke tjaago, jaꞌan ná nuna ná ixin suixin ndachro thi ndua, ko suixin ndua nchekueꞌen chujni nthiee Ndo Dio, ko ndusanꞌa thi nichja chujni ixin thi tjaago, ko thjagoꞌa jeꞌo ixin sithuaxin jian ngain chujni. 
MAT.22.17	Ndachjejin ni ra: ¿Anchao tsjenga ná ꞌna ngain César o naꞌi?
MAT.22.18	Aro Jesús ukunuꞌe thi jianꞌa texraxaon xa ixin jeꞌe, ko jeꞌe ndachro ngain xa:
MAT.22.18	—¡Jaꞌa ra xro ncheꞌa ra thi ndachro ra! ¿Unda thjexin ra runichja naa thi nduaꞌa ixin tsjanginanxin ni ra? 
MAT.22.19	Tjaguꞌna ra naa tumi thjengaxin ra ꞌna ngain César.
MAT.22.19	Ko jeꞌe na̱ kjuague na̱ Jesús naa tumi diꞌin denario, thi baxengaxin ꞌna. 
MAT.22.20	Are bikon Jesús tumi mee banchiangi ngain na̱ ko ndachro:
MAT.22.20	—¿Kensen ngakon jinganito jiꞌi, ko kexreen chro thi jitaxin?
MAT.22.21	Jeꞌe xa binthendachro xa:
MAT.22.21	—Ngakon César.
MAT.22.21	Kuthimejan Jesús ndachro ngain xa:
MAT.22.21	—Chjeꞌe ra César thi jikininxin, ko chjeꞌe ra Ndo Dio thi jikininxin sayée ndo.
MAT.22.22	Are binthekiꞌin xa jiꞌi, jeꞌe xa binthekiseꞌen xa ko ndakuinthuꞌe xa Jesús ko sabinthekji xa.
MAT.22.23	Ngain nchaꞌon mee kanxion xi saduceo bitsjeꞌe xa Jesús. Xi saduceo bagithikaon xa ixin chujni ndadeꞌen iruxechonꞌa na̱; mexinxin banchiangi xa ngain Jesús ko ndachro xa:
MAT.22.24	—Suixin ke tjaago, ley bayée Moisés jitaxin ixin ja̱ naa xii jikaꞌo chriꞌi ko ndaseꞌen ko xruꞌin chjan tsinthuꞌe ngain chriꞌi, rugunda ixin naa xan choo xi ndabeꞌen sekaꞌo nchri gaꞌan ko ruchunda na̱ chjan ko chjan suan xraa ja̱ rukji xeꞌen thi ndabeꞌen. 
MAT.22.25	Nthiꞌi ngayeꞌna ná binthe yaato xan xii, kain xan choo xan. Xan saꞌo bekaꞌo xan chriꞌi xan aro ndabeꞌen xan, ko xruꞌin chjan kuinthuꞌe xan, mexinxin nchri gaꞌan bekaꞌo nchra xan choo xan ndabeꞌen. 
MAT.22.26	Ko xrajeꞌo kuꞌen xan yuxin, xan ninxin ko jañaa kuꞌen kain xan ko biji ngain xan yatuxin. 
MAT.22.27	Kuthimejan jeꞌe nchra kai ndabeꞌen nchra. 
MAT.22.28	Mexinxin ndachjejin ni ra, are ruxechon kain ni yaa, ¿kexeꞌe thi yaato xan xii ndabeꞌen, nduaxin xixiꞌi nchrii mee ixin kain xan binthekaꞌo xan nchrii mee?
MAT.22.29	Jesús ndachro:
MAT.22.29	—Jaꞌa ra nuaꞌa ra thi tenichja ra ixin nuaꞌa ra thi jitaxin ngain Xruen Ndo Dio ko chunxinꞌa ra juachaxin chunda ndo. 
MAT.22.30	Ixin are ruxechon kain chujni undabeꞌen, are mee ixruꞌin chujni sekaꞌo choo ko ixruꞌin chujni sajon xeꞌen ixin tsutheꞌe xan ixin kain na̱ sinthe na̱ inchin angeel Ndo Dio nthi̱ꞌa̱ ngajni. 
MAT.22.31	Aro thi danchiangiꞌna ni ra ixin thi chujni ruxechon, ¿atsjeꞌa ra Xruen Ndo Dio thi jindathjo ra?, are ndachro: 
MAT.22.32	“Jaꞌan thi Ndo Diue Abraham, Isaac ko Jacob.” Ndo Dio, jeꞌa Diue ni ndadigeꞌen, Ndo Dio, Diue chujni techon.
MAT.22.33	Are kain chujni te nthi̱ꞌa̱ kuiꞌin na̱ thi bakjaago Jesús, anto kuiseꞌen na̱.
MAT.22.34	Are xi fariseo kunuꞌe xa ixin Jesús binchetenkua xi saduceo, xi fariseo xrathe xa ngain Jesús. 
MAT.22.35	Ko naa xi fariseo, naa xi tjaago ley kjuexin xa ixin runchenichja xa Jesús chrujan thi nduaꞌa; mexinxin banchiangi xa ngain Jesús ko ndachro xa:
MAT.22.36	—Suixin ke tjaago, ¿kexeꞌe thi icha renthe thetuꞌan ley?
MAT.22.37	Jesús ndachro:
MAT.22.37	—“Thjueꞌe Ndo Dio ngain ansean, ngain almaa ko ngain juaxraxauan.” 
MAT.22.38	Jiꞌi thi icha renthe, ko thi saꞌo thetuꞌan Ndo Dio sincheꞌe ni. 
MAT.22.39	Ko thi yuxin thetuꞌan ndo xraa yaikua thi saꞌo, ixin ndachro: “Thjueꞌe kain chujni inchin thjueꞌe nthauꞌa.” 
MAT.22.40	Ko kayui thi thetuꞌan ndo jiꞌi thi icha renthe ngain ley bayée Moisés, ko thi ndachro kain ni bagayee juajnee Ndo Dio.
MAT.22.41	Ko are xratate xi fariseo nthi̱ꞌa̱ Jesús banchiangi ngain xa, 
MAT.22.42	ko ndachro:
MAT.22.42	—¿Keꞌe xraxaon ra ixin Cristo? ¿Kensen bachrjeninxin jeꞌe?
MAT.22.42	Jeꞌe xa binthendachro xa:
MAT.22.42	—Bachrjeninxin David.
MAT.22.43	Kuthimejan ndachro Jesús:
MAT.22.43	—¿Unda Espíritu Santo banchenichja David, ko banchegiꞌin Nchana? Ixin David dindachro:
MAT.22.44	Nchana, ndachro ngain Nchana thi Mesías:
MAT.22.44	“Dariꞌi ngain rajianxin na,
MAT.22.44	sakeja chringiꞌi ruthea kain ni ningakuꞌan.”
MAT.22.45	Mexinxin, ¿ja̱ David ndache Cristo, “Nchana”, kexreen rundachro ra ixin xeꞌen?
MAT.22.46	Ko ixruꞌin xi bagatheꞌe, ko nchaꞌon maꞌo ixruꞌin xi baganchiangi ngain Jesús.
MAT.23.1	Kuthimejan Jesús ndachro ngain kain chujni te nthi̱ꞌa̱ ko ngain chujni bakao:
MAT.23.2	—Kain xi tjaago ley ko kain xi fariseo tunuꞌe xa ixin jeꞌo xa chunda xa juachaxin tjaago xa ley Moisés. 
MAT.23.3	Mexinxin jaꞌa ra dithikaon ra ko ncheꞌe ra kain thi rundathjo ra xa aro ncheꞌa ra inchin jeꞌe xa, ixin jeꞌe xa jee ndachro xa ko jee ncheꞌe xa. 
MAT.23.4	Ko tsjé thi tangi thetuꞌen xa chujni sincheꞌe na̱, aro jeꞌe xa ncheꞌa xa thi thetuꞌan xa. 
MAT.23.5	Jeꞌe xa jeꞌo ncheꞌe xa kain yaa ixin chujni sikon xa. Ko thianito nthathjen xa naa rua jingaa rioꞌo xroon jitaxin nchion juajnee Ndo Dio, ko icha nchexon xa tjaago xa thi jindeꞌe lunthue xa. 
MAT.23.6	Ko anto nchexruxiꞌin xa tadinthe xa ngain ntha xintaon icha renthe ngain naa kiai, ko kai anto nchexruxiꞌin xa dinthe xa ngain ntha xintaon icha renthe ngain niꞌngo. 
MAT.23.7	Ko are ridinthe xa ngain nthiꞌá nchexruxiꞌin xa ixin chujni sajon na̱ juajna ngain xa ko rundache na̱ xa “Suixin ke tjaago”.
MAT.23.8	’Aro jaꞌa ra dithuaxinꞌa ra ixin chujni sinthagiꞌin ra na̱ “suixin thi tjaago”, ixin jaꞌa ra choo ra ko chunda ra nakuaxinxon thi tjaguꞌa ra, ko mee Cristo. 
MAT.23.9	Ko nthiꞌi ngataꞌa nunthe xruꞌin chujni nchegiꞌin ra ndudaa ra, ixin nakuaxinxon Ndudaa ra chunda ra ko thjen ndo nthi̱ꞌa̱ ngajni. 
MAT.23.10	Ko dithuaxinꞌa ra ixin chujni rundathjo ra na̱ ixin jaꞌa ra thi tjaago ra ixin jaꞌa ra chunda ra nakua thi tjaago, ko mee Cristo. 
MAT.23.11	Thi icha sincheꞌe xra ngayaꞌa ra, mee thi icha renthe seꞌe ngajin ra. 
MAT.23.12	Ixin chujni jai tunuꞌe anto renthe, chujni mee tsurentheꞌa na̱ ko chujni jai tunuꞌe ixin rentheꞌa, chujni mee tsurenthe na̱.
MAT.23.13	’¡Atho tangi sikuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra tekayakueꞌen ra chujni ixin chroꞌa sixiꞌin na̱ ngain thi thetuꞌan Ndo Dio. Ko kaxon jaꞌa ra chroꞌa dixiꞌin ra ko tajandaꞌa ra dixiꞌin chujni rinao sixiꞌin.
MAT.23.14	’¡Atho tangi tsuꞌan ra, jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra dantsjeꞌe ra nchri gaꞌan nchianduꞌa nchra, ko chijninxion ncheꞌe ra ixin anto see nichjeꞌe ra Ndo Dio; mexinxin jaꞌa ra icha suji jie̱ suaꞌan ra.
MAT.23.15	’¡Atho tangi tsuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra thingaria ra ngataꞌa nunthe ko ngataon ndachaon ixin thjee ra chujni sithikaon xrajeꞌo inchin jaꞌa ra ko are udinchii ra na̱, ndanchekjan ra na̱ chujni icha jianꞌa ke jaꞌa ra ko dikininxin tsji na̱ yoo nthiꞌa ngathe xruꞌi thi xruꞌin nchaꞌon danga.
MAT.23.16	’¡Atho tangi tsuꞌan ra jaꞌa ra!, xro tenchekueꞌen ra chujni ixin sithikaon na̱ Ndo Dio, aro jaꞌa ra dithikaonꞌa ra ndo. Ko ndachro ra: “Ja̱ ndachro ra ixin chrujan sincheꞌe ra ko nchekininxin ra niꞌngo, mee xruꞌin renthe, aro ja̱ chrujan ndachro ra sincheꞌe ra ko nchekininxin ra oro jixiꞌin niꞌngo, rugunda sincheꞌe ra thi ndachro ra.” 
MAT.23.17	¡Jaꞌa ra xro xraxaonꞌa ra thi ncheꞌe ra ko kajin ra! ¿Kexeꞌe thi icha renthe a oro o niꞌngo thi nchenchaon oro? 
MAT.23.18	Ko kai ndachro ra: “Ja̱ ndachro ra chrujan sincheꞌe ra ko nchekininxin ra altar, mee xruꞌin renthe, aro ja̱ chrujan ndachro ra sincheꞌe ra ko nchekininxin ra thi jitaꞌa altar, rugunda sincheꞌe ra thi ndachro ra.” 
MAT.23.19	¡Jaꞌa ra xro anto cha thinxin ra ko kajin ra! ¿Kexeꞌe thi icha renthe a thi jii ngataꞌa altar o altar thi nchenchaon thi jitaꞌa? 
MAT.23.20	Mexinxin are chujni ndachro ixin chrujan sincheꞌe ko nchekininxin altar, jinchekininxin altar ko kain thi jitaꞌa. 
MAT.23.21	Ko are chujni ndachro chrujan sincheꞌe ko nchekininxin niꞌngo, jinchekininxin niꞌngo ko kain thi jii ngain niꞌngo. 
MAT.23.22	Kai are chujni ndachro ixin chrujan sincheꞌe ko nchekininxin ngajni, jinchekininxin Ndo Dio ko ntha xintauen ndo.
MAT.23.23	’¡Atho tangi tsuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra dajon ra ngain Ndo Dio thi thexin dantsenda ra ngain kaxranchuni, ka anís, comino. Aro ncheꞌa ra thi icha renthe thetuꞌan ley, inchin thi sincheꞌe ra jian, thi tsiakunueꞌe ra chujni ko thi ruchunthia ra ngain Ndo Dio. Jiꞌi thi rugunda sincheꞌe ra ko thinthueꞌa ra thi thexin dajon ra ngain Ndo Dio. 
MAT.23.24	¡Jaꞌa ra xro thetuꞌan ra aro xruꞌin nuꞌa ra! ¡Jaꞌa ra nchekangiꞌi ra jinda ixin singaꞌa ra kuxisenchjan, aro nchujio naa kucamello dinga ra!
MAT.23.25	’¡Atho tangi tsuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Jaꞌa ra xro ncherua ra ngamao thi dixin ra ko thi nthexin ra, aro ngain ansean ra jii thi thiakuꞌen ra thema ra ko ncheꞌe ra thi jianꞌa. 
MAT.23.26	Jaꞌa ra xro fariseo ra te ra xraa chujni kajin. Saꞌo ncherua ra ansean ra ko jamee kai tsurua ngama ra, inchin ncheꞌe ra ngain thi dixin ra ko thi nthexin ra.
MAT.23.27	’¡Atho tangi tsuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra te ra inchin chinthi thi xrabaa chujni ko dikentaꞌa na̱ xro anto chrjuin te ixin dikengaxin na̱ ngama, aro ngaxinxin jikaon kunixin lurue chujni ko kain thi thjuaꞌa. 
MAT.23.28	Jamee te ra jaꞌa ra kai, ixin tjaago ra ixin jian chujni ra, aro ngaxiꞌin ansean ra jikaon ixin thi kunxon jian ra aro nduaꞌa ko kain thi jianꞌa xraxaon ra.
MAT.23.29	’¡Atho tangi tsuꞌan ra jaꞌa ra xro tjaago ra ley ko jaꞌa ra xro fariseo ra, xro kunxon tjaago ra ixin jian ra aro nduaꞌa! Ixin jaꞌa ra nchechjian ra chinthiꞌi ni bagayee juajnee Ndo Dio ko nchetsujin ra chinthiꞌi chujni kjui jian. 
MAT.23.30	Ko ndachro ra: “Ja̱ jaꞌan ná ruginthe ná ngain nchaꞌon binthechon ni ndo dachriꞌna ná xrachrjen, jaꞌan ná rukjengijnaꞌa ná na̱ are baguen na̱ ni bagayee juajnee Ndo Dio.” 
MAT.23.31	Ko ixin jañaa tenichja ra, jaꞌo ra tendachro ra ixin ndua jaꞌa ra xan nthii ni baguenxon ni bagayee juajnee Ndo Dio. 
MAT.23.32	¡Anchee jaꞌa ra nchekjexin ra thi kuexinxin bincheꞌe ni ndo dachriꞌa ra xrachrjen!
MAT.23.33	’¡Jaꞌa ra xraa kunchee ra, ko anto jianꞌa ra xraa jeꞌe ba!, mexinxin jaꞌa ra chroꞌa tsingeꞌe ra thi xruꞌi dangaꞌa. 
MAT.23.34	Mexinxin jaꞌan ruruaꞌan ni dayée juajnee Ndo Dio, ni anto nuꞌe ko ni jian sinthakuaꞌan ra ixin Ndo Dio. Aro jaꞌa ra nasuenxon ra na̱ ko tsenganito ra na̱ ngain ntha cruz ko ikanxion na̱ sintja ra na̱ ngaxiꞌin niꞌngo, ko rurueꞌe ra na̱ kain rajna thi jeꞌe na̱ satsinga na̱. 
MAT.23.35	Mexinxin jaꞌa ra ko ni ndo dachriꞌa ra xrachrjen setsingataꞌa ra jnii kainxin chujni jian, thi jni binthji ngain nunthe, kuexinxin ngain Abel thi kjui xii jian ngain Ndo Dio ko bikjexinxin ngain Zacarías, xeꞌen Berequías thi naguenxon ni ndo dachriꞌa ra xrachrjen ngayee niꞌngo ko altar. 
MAT.23.36	Atho ndua thi jaꞌan rundathjo ra, ixin kain jiꞌi setsingataꞌa chujni judío te jai.
MAT.23.37	Kuthimejan ndachro Jesús:
MAT.23.37	—¡Ni Jerusalén, ni Jerusalén, jaꞌa ra thi naduenxon ra ni dayée juajnee Ndo Dio ko naduenxon ra kunixin xro chujni thiaꞌo juajnee ndo ngajin ra! ¡Anto tsjé nthiꞌa jaꞌan binaꞌo rugatse ra inchin kuchia datse xeꞌen ba ngangiꞌi neneꞌe ba, aro jaꞌa ra binaoꞌa ra! 
MAT.23.38	Tsjexin ra, nchiandui ra ndasithuꞌe nchia jeꞌo nchia, 
MAT.23.39	jaꞌan rindathjo ra ke irukjanꞌa ra sikon ni ra, tsija nchaꞌon are rundachro ra: “Ndo Dio binthanchaon ndo jaꞌa, thi juii kunixin juachaxiin ndo.”
MAT.24.1	Jesús bachrjexin niꞌngo icha renthe ko are usajithji, chujni bakao kunchieꞌen na̱ ngain ko ndache na̱ ixin rutsjeꞌe nguixin niꞌngo. 
MAT.24.2	Ko Jesús ndachro ngain na̱:
MAT.24.2	—¿A dikon ra kain yaa? Ndua thi rundathjo ra ixin xruꞌin xro sithuꞌe ngataꞌa inaa xro ixin kain ndaruxanthe.
MAT.24.3	Kuthimejan sabinthekji na̱ ngain jnanchjan diꞌin Ntha Olivo, ko are Jesús tabeꞌe nthi̱ꞌa̱, chujni bakao tsjetsjeꞌa na̱ kunchieꞌen na̱ ngain ko ndachro na̱:
MAT.24.3	—Ndachjejin ni ra kensa tsuꞌen thi Suixin bendachro. ¿Ko keꞌe ruxraago are Suixin rukjan siꞌi inaa ko are undatsjexin nunthe?
MAT.24.4	Kuthimejan Jesús ndachro ngain na̱:
MAT.24.4	—Tsjeꞌe ra jian ixin xruꞌin chujni sinthayaꞌa ra. 
MAT.24.5	Ixin anto tsjé chujni tsii ko rundachro na̱: “Jaꞌan thi Cristo na”, ko sincheyeꞌe na̱ tsjé chujni. 
MAT.24.6	Jaꞌa ra tsiꞌin ra ixin jii guerra ko tsiꞌin ra runichja na̱ ixin jii guerra ngain ikanxin rajna, aro xraonꞌa ra ixin jamee rugunda tsuꞌen, aro xra jeꞌa nchaꞌon are ndatsjexin nunthe. 
MAT.24.7	Ixin naa nunthe tsetukaꞌo inaa nunthe, ko naa rajna tsetukaꞌo inaa rajna. Ko ngain tsjé nunthe seꞌe jintha, chin ko suji tsingi nunthe. 
MAT.24.8	Kain yaa tsuꞌen ko nandaa tsexinxin thi anto tangi tsuꞌen chujni.
MAT.24.9	’Kuthimejan chujni sajon ra na̱ ngain chujni ningakuꞌan ra ko sinthja ra na̱ ko nasuenxon ra na̱, ko chujni nguixin nunthe runingakuꞌan ra na̱ ixin dithikaon ni ra jaꞌan. 
MAT.24.10	Ngain nchaꞌon teꞌa tsjé na̱ iruchunthiaꞌa na na̱ jaꞌan, ikanxion na̱ tsjangiꞌo choo na̱ ngain ni runingakuꞌen na̱ ko jeꞌo na̱ runingakuꞌen choo na̱. 
MAT.24.11	Ko are mee tsununxin tsjé chujni rundachro ixin jeꞌe nichja juajnee Ndo Dio aro nduaꞌa, ko sincheyeꞌe na̱ tsjé chujni. 
MAT.24.12	Ko anto tsjé jianꞌa seꞌe, mexinxin tsjé chujni iruthjueꞌa choo na̱. 
MAT.24.13	Aro chujni tsinthueꞌa thi chunthia na jaꞌan, chujni mee rukjan na̱ inaa chujni narua. 
MAT.24.14	Ko thi thetuꞌan Ndo Dio mee thi jian juajnee ndo ruxraago nguixin nunthe ixin tsunuꞌe na̱ thi jian juajna jiꞌi. Kuthimejan ndasitjaan nunthe jiꞌi.
MAT.24.15	’Mexinxin are sikon ra ngain niꞌngo thi anto thjuaꞌa ko nchejianꞌa kain, jañaa inchin ndachro Daniel, thi bagayee juajnee Ndo Dio. Thi tsjeꞌe xroon jiꞌi rugunda tsinxin. 
MAT.24.16	Ko are mee xro sinthe ra ngain rajna Judea sathinga ra ngagaꞌa jna. 
MAT.24.17	Ko thi seꞌe ngataꞌa nchianduꞌa, saniaꞌa siruee thi sinao sasikao. 
MAT.24.18	Ko thi seꞌe ngataon jngi, tsjiꞌa siruee lunthue. 
MAT.24.19	Ko, ¡anto tangi tsuꞌen kain nchrii sintheyaa chjan ko kain nchrii ruchunda chjan tetai ngain nchaꞌon mee! 
MAT.24.20	Ko nchetseꞌen ra ñao Ndo Dio ixin satsingaꞌa ra ngain kunithjaue kin o ngain nchaꞌon nchejugaꞌa ni, 
MAT.24.21	ixin are mee anto tangi tsuꞌen, ko thi tangi mee bagikuꞌan ni are nakuexinxin beꞌe nunthe jiꞌi, ko isikuenꞌa. 
MAT.24.22	Ko ja̱ Ndo Dio rukanchrjanda rugatho thi tangi tsjé nchaꞌon, xruꞌin chujni ruxeꞌe, aro jeꞌe ndo kuanchrjandaꞌa ndo batho tsjé nchaꞌon ixin anto thjueꞌe ndo chujni jeꞌe ndo kuinchieꞌe ndo.
MAT.24.23	’Are mee ja̱ chrujan chujni rundathjo ra na̱: “Nthiꞌi jii thi Cristo”, o “Nujiꞌa jii”, jaꞌa ra dithikaonꞌa ra. 
MAT.24.24	Ixin are mee tsununxin tsjé thi rundachro ixin jeꞌe thi Cristo ko tsjé thi rundachro ixin jeꞌe thi dayée juajnee Ndo Dio. Ko sincheꞌe na̱ tsjé thi chrjuin dikon ni ko tsjé thi xranaꞌa dikunxin ni, ko ja̱ nchao, kai sincheyeꞌe na̱ chujni ukuinchieꞌe Ndo Dio. 
MAT.24.25	Jaꞌan ubinthanuꞌa ra kain thi sikuꞌen jiꞌi. 
MAT.24.26	Mexinxin ja̱ rundathjo ra na̱: “Tsjexin ra, ngagaꞌa jna thi xruꞌin jii, nthi̱ꞌa̱ jii thi Cristo”, jaꞌa ra thjiꞌa ra ditsjeꞌe ra, o ja̱ rundathjo ra na̱: “Thi Cristo nthiꞌi jii ngaxiꞌin naa nchia”, jaꞌa ra dithikaonꞌa ra. 
MAT.24.27	Ixin xraa are tungixinthe no thi chrinxin nchaꞌon ko diji thi diataunxin nchaꞌon, jañaa rukjan siꞌi inaa, jaꞌan, thi Xii juixin ngajni. 
MAT.24.28	Ko thi xrathe tsjé kunthachrjen, nthi̱ꞌa̱ xraago ixin nthi̱ꞌa̱ jitsinga naa thi ndadigeꞌen.
MAT.24.29	’Ko are tsjexin satho kain thi nchaꞌon anto tangi mee, kuthimejan nchaꞌon isinchengasanꞌa nchaon, kunithjao isinchengasanꞌa ba, kunutse singuxin ba ngajni ko kainxin thi jii ngajni ruxranga. 
MAT.24.30	Kuthimejan tsununxin nthi̱ꞌa̱ ngajni thi xranaꞌa dikunxin ra, thi sinthaꞌa jaꞌan, thi Xii juixin ngajni ko kainxin chujni te nguixin nunthe rutsjanga na̱, ko sikon na na̱ jaꞌan, thi Xii juixin ngajni, siꞌi inaa ngakjan thjui kunixin jié juachaxin. 
MAT.24.31	Ko jaꞌan ruruaꞌan angelna kunixin naa trompeta ko sanua suji ixin satse kainxin chujnina te nguixin nunthe, thi ni jaꞌan kuinchiaa.
MAT.24.32	’Tangi ra ixin thi tuꞌen ntha higo: Are xesan chaan ntha, jaꞌa ra unuꞌa ra ixin ubikunchiaon kunithjaue chrin. 
MAT.24.33	Jañaa kai, are jaꞌa ra sikon ra kain yaa tsexiꞌin tsuꞌen, jaꞌa ra unuꞌa ra ixin jaꞌan uchiaon rukjan na siꞌi inaa. 
MAT.24.34	Atho ndua thi rindathjo ra ixin tsuenja kain jiꞌi, kuthimejan ndaseꞌen chujni sinthechon are mee. 
MAT.24.35	Maski ngajni ko nunthe ndasitjaan, aro thi jaꞌan ndachrjan, jaan, sikuꞌen.
MAT.24.36	’Aro xruꞌin kensen nuꞌe nchaꞌon ko hora are sikuꞌen jiꞌi, ko xruꞌin ángel nuꞌe kai. Jeꞌo Ndo Dio, Ndudaa ná, thi nuꞌe.
MAT.24.37	’Jañaa inchin kuꞌen ngain nchauen Noé, kai jamee tsuꞌen are siꞌi jaꞌan, thi Xii juixin ngajni. 
MAT.24.38	Ngain nchaꞌon are xrabitjanxinꞌa jinda kain chujni; bajine na̱, bagiꞌi na̱, bakutheꞌe na̱ ko bagajon na̱ xeꞌen na̱ bakutheꞌe xan. Ko jañaa bancheꞌe na̱ juija nchaꞌon are Noé bixiꞌin ngain ntha arca. 
MAT.24.39	Ko kuinxinꞌa na̱ keꞌe rugikuꞌen, juija jinda ko kain na̱ kjuꞌen na̱ nda. Jamee tsuꞌen kai are siꞌi jaꞌan, thi Xii juixin ngajni. 
MAT.24.40	Are mee yoo xii tencheꞌe xra ngataon jngi, naa xa sitjankjio xa ko inaa xa ndasithuꞌe xa. 
MAT.24.41	Yoo nchrii tedaꞌo nchra, naa nchra sitjankjio nchra ko inaa nchra ndasithuꞌe nchra.
MAT.24.42	’Mexinxin jaꞌa ra chuꞌen ra kain nchaꞌon ixin nuaꞌa ra keꞌe hora tsii Nchaa ra. 
MAT.24.43	Aro thinxin ra jiꞌi, ja̱ naa xii chunda naa nchia rukunuꞌe keꞌe hora rukii xi cheꞌe are thie, xi nchianduꞌa rugejuaꞌa xa ixin rukanchrjandaꞌa xa thi cheꞌe rugixiꞌin rukee. 
MAT.24.44	Mexinxin jaꞌa ra kai chuꞌen ra, ixin jaꞌan, thi Xii juixin ngajni siꞌi inaa, are jaꞌa ra texraxaonꞌa ra.
MAT.24.45	’Naa xi ncheꞌe xra dithikaon kain thi dituꞌen ko chunxin thi jian, mexinxin xi najnii chunthia xa ngain jeꞌe ixin dithueꞌe icha ni ncheꞌe xree xa ko ruchjee na̱ sine na̱ are jikininxin. 
MAT.24.46	Ndo Dio sinchenchaon thi ncheꞌe xra ixin are rukjan xi najnii sithja xa jincheꞌe kain thi bituꞌen. 
MAT.24.47	Atho ndua thi rindathjo ra, ixin xi najnii ruchjee xa juachaxin ixin jeꞌe senda kainxin thi chunda xa. 
MAT.24.48	Aro thi ni ncheꞌe xra jianꞌa, seꞌe ruxraxaon ixin xi najnii tsiꞌa xa tuin, 
MAT.24.49	ko tsexiꞌin xa sinthja xa icha ni nchekaꞌo xa xra, ko sinekaꞌo xa ko sikaꞌo xa kain thi kuan. 
MAT.24.50	Ko are tsii xi najnii ngain nchaꞌon are jeꞌe jixraxaonꞌa ko ngain hora ke jeꞌe nueꞌa, 
MAT.24.51	xi najnii sinchegatho xa anto tangi, inchin tangi sathuꞌe kain chujni kunxon ndachro ixin jian aro nduaꞌa. Ko nthi̱ꞌa̱ rutsjanga na̱ ko sinetaon neno na̱.
MAT.25.1	Kai ndachro Jesús:
MAT.25.1	—Thi thetuꞌan Ndo Dio nthi̱ꞌa̱ ngajni mee tsuꞌen inchin thi bincheꞌe the xan nchrii binthekji ngain naa kiai thi kutheꞌe na̱ ko bikao xan candiil xan chexin aceite, ixin rugichuenxin xan xi rukutheꞌe. 
MAT.25.2	Naꞌo xan nchrii jian baxraxaon xan thi runcheꞌe xan ko naꞌo xan ndusenꞌa xan thi runcheꞌe xan. 
MAT.25.3	Xan ndusenꞌa keꞌe bancheꞌe xan, bikao xan candiil xan, aro bikaoꞌa xan yee aceite. 
MAT.25.4	Ko xan jian baxraxaon thi bancheꞌe xan, bikao xan candiil xan ko yee aceite. 
MAT.25.5	Ko xi rukutheꞌe dakaꞌa biji xa ko kain xanchrii kjueꞌe xan kuthachrin cha ko tabinthejua xan. 
MAT.25.6	Kuthimejan inchin ngusine thie kuiꞌin na̱ kuyao naa thi ndachro: “¡Ujuii xi tsutheꞌe, dachrje ra dichuenxin ra xa ngatja nthiꞌá!” 
MAT.25.7	Kuthimejan kain xan nchrii bingathjen xan ko binchegakaon xan candiil xan. 
MAT.25.8	Kuthimejan xan ndusenꞌa keꞌe bancheꞌe xan kjui xan binthendachro xan ngain thi xan baxraxaon jian: “Chjana ni ra nchion aceitea ra ixin candiil na ná ndatedanga.” 
MAT.25.9	Aro xan jian baxraxaon binthendachro xan: “Naꞌi, ixin jaꞌan ná siranaꞌa ná aceite ko kai ixin jaꞌa ra. Icha jian thji ra thi tuchji aceite ko nthi̱ꞌa̱ theꞌna ra aceite sundaꞌa ra.” 
MAT.25.10	Aro nguii sakjui xan bikeꞌna xan aceite, juii xi tsutheꞌe. Ko xan jiche candiil bixinkaꞌo xan xi rukutheꞌe ngain thi jii kiai ko kuejee na̱ nchia. 
MAT.25.11	Kuthimejan binthekii thi xan bikeꞌna aceite ko binthendachro xan: “Nthatsaꞌan ra ñao danthjena ni ra nchia.” 
MAT.25.12	Aro xi tsutheꞌe ndachro xa: “Chunxinꞌa ra.”
MAT.25.13	Kuthimejan Jesús ndachro:
MAT.25.13	—Chuꞌen ra kain nchaꞌon ixin nuaꞌa ra keꞌe nchaꞌon ko keꞌe hora rukjan siꞌi jaꞌan, thi Xii juixin ngajni.
MAT.25.14	’Thi thetuꞌan Ndo Dio nthi̱ꞌa̱ ngajni, mee inchin naa xi najni, sarukji kjín ko baye̱e ni nchexree xa ko bajon xa tumii xa ixin rugithuenda na̱ tumi.
MAT.25.15	’Ngain naa xi ncheꞌe xra bajon xa naꞌo no̱ tumi, ko ngain inaa bajon xa yoo no̱ tumi, ko ngain inaa bajon naa no̱ tumi. Kuthimejan xi najni sakjui xa kjín. 
MAT.25.16	Ko xi ncheꞌe xra bayée thi naꞌo no̱ tumi, binchencheꞌe xa tumi xra ko bacha xa inaꞌo no̱ tumi. 
MAT.25.17	Ko xrajeꞌo bincheꞌe thi bayée thi yoo no̱, ko kai bacha iyoo no̱ tumi. 
MAT.25.18	Aro thi bayée naa no̱ tumi, binchechjian naa thue ko kjuabaa tumii xi najnii.
MAT.25.19	’Batho tsjé nchaꞌon, kuthimejan kjan xi najnii ni ncheꞌe xra teꞌi ko baye̱e xa na̱ ixin ndachro na̱ keꞌe bincheꞌe na̱ kunixin tumii xa. 
MAT.25.20	Ko saꞌo biji thi bayée naꞌo no̱ tumi, ko bajon inaꞌo no̱ tumi, ko ndachro ngain xa: “Nchana, suixin chjana naꞌo no̱ tumi ko digayeꞌe inaꞌo no̱ tumi bacha jaꞌan.” 
MAT.25.21	Xi najni ndachro xa ngain: “Atho nchao jii, jaꞌa naa thi ncheꞌe xra jian ko ncheꞌe kain thi dituꞌan. Jaꞌa atho jian bincheꞌe ngain thi tsjéꞌa tumi chjaꞌa, mexinxin jai ruchjaꞌa icha tsjé. Xrakui dixiꞌin nchiania ko ruchaa ná.” 
MAT.25.22	Kuthimejan kunchieꞌen thi ncheꞌe xra bayée thi yoo no̱ tumi, ko ndachro: “Nchana, suixin chjana yoo no̱ tumi, ko dayeꞌe iyoo no̱ tumi bacha jaꞌan.” 
MAT.25.23	Xi najni ndachro xa ngain: “Atho nchao jii, jaꞌa naa thi ncheꞌe xra jian ko ncheꞌe kain thi dituꞌan. Jaꞌa atho jian bincheꞌe ngain tumi tsjéꞌa chjaꞌa, mexinxin jai ruchjaꞌa icha tsjé. Xrakui dixiꞌin nchiania ko ruchaa ná.” 
MAT.25.24	Aro thi ncheꞌe xra bayée thi nakua no̱ tumi, ndachro ngain xi najnii: “Jaꞌan nuna ixin suixin anto cha ansean ko datsiin thi suixin bakengaꞌa ko dikjejo thi tsee suixin binchencheꞌa xra. 
MAT.25.25	Mexinxin jaꞌan xraon na ko kjuabaa tumia, aro nthiꞌi jii tumia.” 
MAT.25.26	Xi najni ndachro xa: “Jaꞌa naa ni ncheꞌe xra jianꞌa ko atho saꞌa. Ja̱ benuꞌa ixin jaꞌan datsiin thi jaꞌan kuengaꞌa ko thjejo thi tsee xruꞌin nchaꞌon binthanthaꞌa xra, 
MAT.25.27	mexinxin icha jian jaꞌa rugikaan tumina ngain nchia nchencheꞌe na̱ tumi xra, ko are jaꞌan rukjan na, rugayaa tumina kunixin thi rugacha tumi.” 
MAT.25.28	Ko ndachro xi najni ngain ni te nthi̱ꞌa̱: “Dantsjeꞌe ra xa thi naa no̱ tumina chunda xa ko dajon ra tumi ngain thi jichunda the no̱ tumi 
MAT.25.29	ixin thi uchunda, kjan sayée icha ko ruchunda icha. Ko thi xruꞌin chunda, maski tsjéꞌa chunda, xrasachrjeꞌe. 
MAT.25.30	Ko thi ncheꞌe xra xruꞌin xree, dikaan ra ngain thi naxin xeꞌe, nthi̱ꞌa̱ thi rutsjanga ko sinetaon neno.”
MAT.25.31	’Ko jaꞌan, thi Xii juixin ngajni, siꞌi inaa kunixin jié juachaxin kunixin kain angelna, are mee tasariꞌi ngain ntha xintaunna kunixin jié juachaxin. 
MAT.25.32	Ko chujni te nguixin nunthe ruxrathe na̱ ngathexin kon na, ko santsjenda na̱ inchin ncheꞌe thi thingaria kuleko are dantsjenda kuleko te ngayee kuthentso. 
MAT.25.33	Ko sakee kuleko no rajianxin ko kuthentso no rajngunxin. 
MAT.25.34	Kuthimejan thi Rey rundachro ngain chujni te no rajianxin: “Xrakui ra, jaꞌa ra xro ubinthanchaon ra Ndudana, ko dayeꞌe ra thi jeꞌe ndo thetuꞌan ndo, thi ubechjian ndo are nakuexinxon kunchjian nunthe. 
MAT.25.35	Ixin jaꞌan beꞌen na jintha, ko jaꞌa ra chjana ra thi juine ko beꞌen na jinda ko jaꞌa ra chjana ra thi biꞌi, jaꞌan bakji ngain rajna xraa chujni jeꞌa nuntheꞌe ko jaꞌa ra chjana ra nchia thi barichrinxiꞌin. 
MAT.25.36	Jaꞌan xruꞌin luntho barichunda, ko jaꞌa ra chjana ra luntho baringaꞌa, jaꞌan kunina ko jaꞌa ra basutsjena ra, jaꞌan biaxinna ngain nduꞌa xiiso, ko jaꞌa ra basutsjena ra.” 
MAT.25.37	Kuthimejan chujni jian rundachro na̱: “¿Kensa bikon ná ixin suixin beꞌen jintha ko chjaꞌa ra benthe ko kensa bikon ná ixin suixin beꞌen jinda ko chjaꞌa ra jinda? 
MAT.25.38	¿Ko kensa bikon ná ixin suixin bakji inchin chujni jee nuntheꞌe, ko jaꞌan ná chjaꞌa ra nchia barichrinxiꞌin, ko kensa barichundaꞌa luntho ko jaꞌan ná chjaꞌa ra luntho? 
MAT.25.39	¿Ko kensa bikon ná ixin suixin kuniꞌa o bariꞌi ngaxiꞌin nduꞌa xiiso ko jaan basutsjaꞌa ra?” 
MAT.25.40	Ko xi rey satheꞌe xa: “Ndua thi rindathjo ra ixin kain thi jian bincheꞌe ra ngain chujni nandaa jidithikaon na̱ maski chujni mee xraa rentheꞌa na̱, aro thi jian bincheꞌe ra ngain na̱, ruchro ixin ngajin na bincheꞌe ra.”
MAT.25.41	’Kuthimejan xi rey rundachro xa ngain chujni te no rajngunxin xa: “¡Sathjixin ra ngajin, jaꞌa ra chujni jianꞌa! ¡Sathji ra ngathe xruꞌi dangaꞌa, kunchjian ixin nchiijin ko kain angeel! 
MAT.25.42	Ixin jaꞌan beꞌen na jintha ko jaꞌa ra chjanaꞌa ra thi juine, beꞌen na jinda ko chjanaꞌa ra thi biꞌi. 
MAT.25.43	Jaꞌan bakji inchin chujni jee nuntheꞌe, ko jaꞌa ra chjanaꞌa ra nchia thi barichrinxiꞌin. Jaꞌan barichundaꞌa lunthuna, ko jaꞌa ra chjanaꞌa ra luntho baringaꞌa. Jaꞌan kunina ko biaxinna ngain nduꞌa xiiso ko jaꞌa ra basutsjenaꞌa ra.” 
MAT.25.44	Kuthimejan jeꞌe na̱ rundachro na̱: “Nchana, ¿kensa bikon ná ixin suixin beꞌen jintha o beꞌen jinda, o inchin chujni jee nuntheꞌe, o kensa bikon ná ixin suixin barichundaꞌa lunthua, o kensa suixin kuniꞌa, o biaxiꞌan ngain nduꞌa xiiso ko jaꞌan ná kjuengijnaꞌa ra?” 
MAT.25.45	Ko xi rey rundachro xa: “Ndua thi rindathjo ra, ixin binaoꞌa ra kjuengijna ra chujni nandaa jichunthia na̱ ko xraa rentheꞌa na̱, mee ruchro ixin jaꞌa ra kjuengijnaꞌa ni ra jaꞌan.” 
MAT.25.46	Mexinxin chujni bincheꞌe jianꞌa tsji na̱ ngathe xruꞌi dangaꞌa, ko chujni jian rukjan na̱ inaa chujni narua thi xruꞌin nchaꞌon tsjexin.
MAT.26.1	Are Jesús juexin ndachro kain yaa, jeꞌe ndachro ngain chujni bakao:
MAT.26.2	—Inchin jaꞌa ra unuꞌa ra, nthiꞌi yoo nchaꞌon tsii thi kiai diꞌin pascua ko jaꞌan, thi Xii juixin ngajni, rutse na na̱ ko tsenganito na na̱ ngain ntha cruz.
MAT.26.3	Ko ngain kiai mee kain xi daana thetuꞌan ngain icha xi daana ko kain xi tjaago ley ko kain ni thetuꞌan rajna xrathe na̱ ngain nchia thetuanxin Caifás, xi daana icha renthe. 
MAT.26.4	Ko nthi̱ꞌa̱ kjuauthexin na̱ kexreen sincheyeꞌe na̱ Jesús ixin rutse na̱ ko nasuenxon na̱. 
MAT.26.5	Aro binthendachro na̱:
MAT.26.5	—Sinthoꞌa ná jiꞌi ngain nchaꞌon kiai ixin tsuñaoꞌa ni rajna.
MAT.26.6	Are Jesús xrabeꞌe ngain rajna Betania ngain nchianduꞌa Simón thi banchegiꞌin na̱ thi leproso, 
MAT.26.7	nthi̱ꞌa̱ kunchieꞌen naa nchrii bikao naa ndaxrajni anto renthe ko thi jiria nda dikunchjianxin juxon xro marmol ko jeꞌe nchra kuinthjithe ndaxrajni ngataꞌa jaa Jesús, are jine. 
MAT.26.8	Are chujni bakao Jesús bikon na̱ jiꞌi, guñao na̱ ko kuexiꞌin na̱ ndachro na̱:
MAT.26.8	—¿Unda kuxinkua ndaxrajni yaa? 
MAT.26.9	Ixin icha nchao rukuchji ndaxrajni yaa ixin tsjé tumi ko rukjengijnanxin na̱ chujni nua.
MAT.26.10	Jesús kuiꞌin mee ko ndachro ngain na̱:
MAT.26.10	—¿Unda jañaa techro ra ko ncheñao ra nchrii jiꞌi? Ixin thi bincheꞌe nchra ngajin anto jian. 
MAT.26.11	Ixin chujni nua kain nchaꞌon sinthe na̱ ngayaꞌa ra, aro jaꞌan kainxinꞌa nchaꞌon sariꞌi ngayaꞌa ra. 
MAT.26.12	Thi bincheꞌe nchrii jiꞌi, are jeꞌe nchra kuinthjithe na nchra ndaxrajni, mee kuinga na nchra ixin ruxrabaxin na. 
MAT.26.13	Atho ndua thi jaꞌan rindathjo ra ixin nguii thi sikekin na̱ thi jian juajna jiꞌi, kai rundachro na̱ thi bincheꞌe nchrii jiꞌi, ixin jañaa ruxraxaunxin na̱ nchra.
MAT.26.14	Kuthimejan Judas Iscariote naa thi theyoo chujni bakao Jesús, kjui bitsjeꞌe kain xi daana icha renthe, 
MAT.26.15	ko ndachro ngain xa:
MAT.26.15	—¿Kieꞌen tumi ruchjana ra ko rundathjo ra kexreen sincheꞌe ra ixin rutse ra Jesús?
MAT.26.15	Kuthimejan jeꞌe xa kjuengeꞌe xa ꞌna kan ko the tumi dikunchjianxin chia plata. 
MAT.26.16	Ko are maꞌo Judas kuexiꞌin kjuee kexreen runcheꞌe ixin rutse na̱ Jesús.
MAT.26.17	Nchaon saꞌo thixinxin kiai are bajine na̱ niuthja bagankeꞌa na̱ thi denxin nchoꞌo, thi theyoo chujni bakao Jesús kunchieꞌen na̱ ngain jeꞌe ko banchiangiꞌi na̱:
MAT.26.17	—¿Thinoo sinthachjianxin ná thi sunthexin ná kiai pascua?
MAT.26.18	Jesús ndachro ngain na̱:
MAT.26.18	—Thji ra rajna Jerusalén, ngain nchianduꞌa thi xii jaꞌa ra uchunxin ra ko ndache ra: “Xi tjaago ndachro: uchiaon juii nchaꞌon ndaseꞌen na, ko ngain nchiandui sinenxin kiai pascua kunixin chujnina.”
MAT.26.19	Ko bithikaon na̱ ko bincheꞌe na̱ inchin kuetuꞌan Jesús, ko nthi̱ꞌa̱ binchechjianxin na̱ thi rujine na̱ ngain kiai pascua.
MAT.26.20	Ko are ndakunaxin xeꞌe Jesús tabeꞌe ngain nthanchaon kunixin ni theyoo chujnii bakao. 
MAT.26.21	Ko are tatene na̱, jeꞌe ndachro ngain na̱:
MAT.26.21	—Atho ndua thi rundathjo ra ixin naa ra rundache ra chujni kexreen rutse na na̱.
MAT.26.22	Kuthimejan kain na̱ anto binthechiin na̱ ko nanaa na̱ kuexiꞌin na̱ banchiangiꞌi na̱ Jesús ko ndachro na̱:
MAT.26.22	—Nchana, ¿a jaꞌan sinthaꞌa mee?
MAT.26.23	Ko Jesús ndachro ngain na̱:
MAT.26.23	—Naa thi rinekiꞌan ngain laato, mee thi rundache chujni kexreen rutse na na̱. 
MAT.26.24	Jaꞌan, thi Xii juixin ngajni, seꞌen na inchin ndachro ngain Xruen Ndo Dio, aro anto tangi tsuꞌen thi rundache chujni kexreen rutse na na̱. Icha jian chujni mee rukunkjiꞌa.
MAT.26.25	Kuthimejan nichja Judas, thi tsjaago kexreen rutse na̱ Jesús, ko jeꞌe ndachro ngain Jesús:
MAT.26.25	—Suixin ke tjaago, ¿a jaꞌan?
MAT.26.25	Jesús ndachro ngain:
MAT.26.25	—Jaan, jaꞌa.
MAT.26.26	Are tatene na̱, Jesús kuaa niuthja ko kuexruxiꞌin Ndo Dio, ko kunchjenga nio, kuthimejan bajon nio ngain thi theyoo chujni bakao, ko ndachro ngain na̱:
MAT.26.26	—Tse ra ko jinthe ra, jiꞌi nthauꞌna.
MAT.26.27	Kuthimejan kuaa thi jiria vino ko kuexruxiꞌin Ndo Dio, ko bajon ngain na̱ ko ndachro:
MAT.26.27	—Kain ra diꞌi ra vino jiꞌi, 
MAT.26.28	ixin jiꞌi jnina, thi tsunchjianxin inaa trato narua ngain Ndo Dio. Ko jnina singo jni ixin ruxengaxin ꞌna thi jianꞌa ncheꞌe tsjé chujni. 
MAT.26.29	Aro rindathjo ra ixin jaꞌan irukjanꞌa na siꞌi ndee tho uva, tsija nchaꞌon are siꞌi vino naruaxin ngajin ra nthi̱ꞌa̱ thi thetuꞌan Ndudana.
MAT.26.30	Ko are juexin binthetsje na̱ himno, sabinthekji na̱ ngain jnanchjan diꞌin Ntha Olivo. 
MAT.26.31	Ko nthi̱ꞌa̱ Jesús ndachro ngain na̱:
MAT.26.31	—Kain ra sinthechiꞌin ra ko tatsinthuna ni ra ixin ngain Xruen Ndo Dio ndachro: “Nasuenxon thi thingaria kuleko, ko kain kuleko ruchjekee ba.” 
MAT.26.32	Ko are jaꞌan ruxechon na, jaꞌan sitauꞌan ra nthiꞌá ngain rajna Galilea.
MAT.26.33	Kuthimejan Pedro ndachro ngain Jesús:
MAT.26.33	—Maski kainxin na̱ tatsinthuꞌa na̱, aro jaꞌan naꞌi.
MAT.26.34	Kuthimejan ndachro Jesús:
MAT.26.34	—Jaꞌan ndua rindathjo ixin ngain thie jiꞌi, xrarutsjeꞌa kunthaxichia ko jaꞌa uninxin nthiꞌa rundachro ixin chunxinꞌa na.
MAT.26.35	Pedro ndachro:
MAT.26.35	—Maski nasuenxon na na̱ inchin seꞌen suixin, aro rundachrjanꞌa ixin chunxinꞌa.
MAT.26.35	Ko xrajeꞌo nichja ni ikainxin bagakao Jesús.
MAT.26.36	Kuthimejan Jesús kunixin chujni bakao biji na̱ ngain naa jngi diꞌin Getsemaní, ko nthi̱ꞌa̱ Jesús ndachro ngain na̱:
MAT.26.36	—Nthiꞌi dinthe ra ko chunna ra ixin jaꞌan sinichjaa Ndo Dio.
MAT.26.37	Ko Jesús sabikao Pedro ko kayui xeꞌen Zebedeo, ko kuexiꞌin kunuꞌe naa juachjaon anto suji ngain anseen. 
MAT.26.38	Kuthimejan jeꞌe ndachro:
MAT.26.38	—Jaꞌan tununa ngain ansenna naa juachjaon anto suji ko tununa ixin ndaseꞌen na. Dithuꞌa ra nthiꞌi ko dinthechrinꞌa ra.
MAT.26.39	Ko Jesús sakjui nchion icha kjín ko nthi̱ꞌa̱ bekjantaꞌa nunthe, ko nichjee Ndo Dio, ko ndachro:
MAT.26.39	—Suixin Ndudana, ja̱ nchao, tanchrjandaꞌa na satho thi anto tangi tsunna; aro tsuenꞌa inchin jaꞌan rinaꞌo, tsuꞌen inchin Suixin rinao.
MAT.26.40	Kuthimejan jeꞌe kjan ngain thi nii chujni bikao, ko are jeꞌe biji nthi̱ꞌa̱, jeꞌe na̱ utadinthejua na̱. Ko ndachro ngain Pedro:
MAT.26.40	—¿Akuixianꞌa ra tabinthetsjeꞌe ra ngajin na naa hora? 
MAT.26.41	Tadinthetsjeꞌe ra ko nchetseꞌen ra ñao Ndo Dio ixin xruꞌin thi jianꞌa sitaꞌa ra. Ndua, espiritua ra tajichueꞌon keꞌe sikuꞌen, aro nthauꞌa ra sujiꞌa nthao.
MAT.26.42	Ko yuxin nthiꞌa jeꞌe kjan nichjee Ndo Dio ko ndachro:
MAT.26.42	—Suixin Ndudana, ja̱ chroꞌa sincheꞌe ixin jaꞌan sathoꞌa ngain thi anto tangi jiꞌi, tsuꞌen inchin Suixin rinao.
MAT.26.43	Kuthimejan jeꞌe kjan ko bithja na̱ tatejua na̱ inaa ixin jmakon na̱ ikuixinꞌa ixin kuthachrin. 
MAT.26.44	Jesús nthi̱ꞌa̱ kuinthuꞌe na̱ ko jiꞌi nthiꞌa ninxin kjan binichjee Ndo Dio ko xrajeꞌo ndachro. 
MAT.26.45	Kuthimejan kjan ngain na̱ inaa ko ndachro ngain na̱:
MAT.26.45	—¿Axratatechrin ra ko tenchejugaꞌa ra? Ujuii hora ixin jaꞌan, thi Xii juixin ngajni, sinchechieꞌen na̱ ngaa raa chujni jianꞌa. 
MAT.26.46	¡Dingathjen ra sachjin ná, ixin ujuii thi ndachro kexreen rutse na na̱!
MAT.26.47	Jesús xrajañaa jindachro are ujuii Judas, naa ni theyoo bakao, ko juiaꞌo anto tsjé chujni teyaa na̱ espada ko nthaa, ixin xi daana baketuꞌan ngain icha xi daana ko ni thetuꞌan ngain rajna, ni mee ni ruaꞌan kain chujni teꞌi. 
MAT.26.48	Judas, thi bindachro kexreen rutse na̱ Jesús, mee udindachro ngain kain chujni juiaꞌo:
MAT.26.48	—Thi jaꞌan tsetuxin ixin ruchjaꞌa juajna, jeꞌe mee Jesús, tse ra ko sathjiꞌo ra.
MAT.26.49	Kuthimejan jeꞌe Judas kunchieꞌen ngain Jesús ko ndachro:
MAT.26.49	—¡Chaꞌa suixin ke tjaago!
MAT.26.49	Ko kuetuxin. 
MAT.26.50	Jesús ndachro ngain Judas:
MAT.26.50	—Jaꞌa, ¿keꞌe juixin nthiꞌi?
MAT.26.50	Kuthimejan kain chujni kjui kunchieꞌen na̱ ko tse na̱ Jesús.
MAT.26.51	Aro naa ni theyoo bakao Jesús bantsje espadee ko kunchrijiꞌin ndatsjuen naa xi ncheꞌe xree xi daana icha renthe. 
MAT.26.52	Kuthimejan ndachro Jesús ngain:
MAT.26.52	—Thenchjiꞌan espadaa. Ixin kain chujni tjayaxin kunixin espada, kunixin espada senxin kai. 
MAT.26.53	¿Anuaꞌa ixin jaꞌan nchao rundathjan Ndudana ko jeꞌe ndo jaxon nchao ruruanna setenta y dos mil ángel? 
MAT.26.54	Aro ja̱ rukuenꞌa jamee, ¿kexreen sikuꞌen thi jitaxin Xruen Ndo Dio? Ixin ngain Xroon jitaxin ixin jiꞌi rugunda sikuꞌen.
MAT.26.55	Kuthimejan Jesús ndachro ngain kain chujni:
MAT.26.55	—¿A ujuiꞌi ra kunixin espada ko nthaa ixin bitse ni ra, inchin ja̱ rukji naa xi cheꞌe? Kain nchaꞌon bariꞌi ngayaꞌa ra ixin banthakuaꞌan ra ngain niꞌngo icha renthe ko tseꞌa ni ra. 
MAT.26.56	Aro kain jiꞌi jituꞌen ixin sikuenxin kain thi dikji̱n ni bagayee juajnee Ndo Dio ngain Xruen ndo.
MAT.26.56	Kuthimejan kain chujni bakao Jesús ndakuinthuꞌe na̱ jeꞌo ko sakuinga na̱.
MAT.26.57	Kain ni tse Jesús sabikao na̱ ngain nchianduꞌa Caifás, xi daana icha renthe, ko nthi̱ꞌa̱ dixrathe kain xi tjaago ley ko kain xi thetuꞌan ngain rajna. 
MAT.26.58	Ko Pedro kjín jiruexin ko biji ngain patiue nchianduꞌa Caifás. Nthi̱ꞌa̱ bixiꞌin Pedro ko tabeꞌe ngayee xi tenda nchia ixin rugikon kexreen rukjexinxin kain jiꞌi.
MAT.26.59	Kain xi daana baketuꞌan ngain icha xi daana, kain xi thetuꞌan ngain rajna ko kain xi ncheꞌe jie̱ ngain niꞌngo kjuee xa chujni ixin runichja na̱ thi nduaꞌa ixin Jesús ixin naruguenxon xa. 
MAT.26.60	Aro xruꞌin ni bithja xa, maski anto tsjé chujni kunchieꞌen ixin ndachro na̱ thi nduaꞌa ixin Jesús. Kuthimejan binthekunchieꞌen yoo chujni nichja thi nduaꞌa ixin Jesús. 
MAT.26.61	Chujni mee ndachro:
MAT.26.61	—Xii jiꞌi ndachro xa: “Jaꞌan nchao tsunxanthe ninguꞌe Ndo Dio, ko ngain nchaꞌon ninxin tsjena sinthachjian ningo.”
MAT.26.62	Kuthimejan bingathjen xi daana icha renthe ko ndachro xa ngain Jesús:
MAT.26.62	—¿Axruꞌin satheꞌe? ¿Andua thi ndachro chujni teꞌi ixin jaꞌa?
MAT.26.63	Aro Jesús xruꞌin ndachro. Kuthimejan ndachro xi daana icha renthe:
MAT.26.63	—Jaꞌan rithetuꞌan ixin Ndo Dio, ndo jichon, ndachjejin ni ra andua jaꞌa thi Cristo, thi Xeꞌen Ndo Dio.
MAT.26.64	Jesús ndachro:
MAT.26.64	—Jaan, inchin jaꞌa ndachro. Ko kai rundathjo ra jaꞌa ra ixin sikon ni ra jaꞌan, thi Xii juixin ngajni, sariꞌi ngain rajianxiin Ndo Dio thi chunda kainxin juachaxin, ko sikon ni ra siꞌi ngakjan thjuii ngajni.
MAT.26.65	Kuthimejan xi daana icha renthe kuinchje lunthue xa ixin guñao xa ko ndachro xa:
MAT.26.65	—Xii jiꞌi nichja xa jianꞌa ixin Ndo Dio. ¿Keꞌe icha rugundaa ná runichja chujni ixin thi bincheꞌe xa? Jaꞌa ra ukuiꞌin ra thi jianꞌa nichja xa. 
MAT.26.66	¿Keꞌe xraxaon ra?
MAT.26.66	Kain na̱ ndachro na̱:
MAT.26.66	—Jikininxin seꞌen xa.
MAT.26.67	Kuthimejan kanxion na̱ kjuanito na̱ ndathee na̱ ngakon Jesús ko xrangii na̱ thon, ko ikanxion na̱ xrangii raa na̱ ngakon. 
MAT.26.68	Ko ndachro na̱ ngain:
MAT.26.68	—Ajaꞌa thi Cristo, ¡datsueꞌen kensen bintja!
MAT.26.69	Are Pedro tajii nduja ngain patio, kunchieꞌen ngain jeꞌe, naa nchri ncheꞌe xree xi daana icha renthe ko ndachro nchra:
MAT.26.69	—Jaꞌa kai bakjiꞌo Jesús, thi juixin rajna Galilea.
MAT.26.70	Aro ngathexin kon kain ni te nthi̱ꞌa̱, Pedro ndachro:
MAT.26.70	—Nunaꞌa keꞌe rindachjejin na.
MAT.26.71	Kuthejan Pedro sajithji thi dachrjexin ni ngain patio, ko bikon inaa nchri ncheꞌe xree xi daana, ko ndachro nchra ngain ni te nthi̱ꞌa̱:
MAT.26.71	—Xii jiꞌi kai bakao xa Jesús, thi juixin rajna Nazaret.
MAT.26.72	Pedro ndachro:
MAT.26.72	—Jaꞌan chunxinꞌa xii yaa.
MAT.26.73	Kuthimejan kain ni te nthi̱ꞌa̱ kunchieꞌen na̱ ngain Pedro ko ndachro na̱:
MAT.26.73	—Jaan, ndua, jaꞌa kai naa chujnii Jesús ixin datsuanxin ni ra kexreen nichja ra.
MAT.26.74	Kuthimejan Pedro banchia rugetsingataꞌa chrujan thi jianꞌa ko ndachro:
MAT.26.74	—Nduaxin chunxinꞌa xii yaa.
MAT.26.74	Ko tuenxion tsje kunthaxichia. 
MAT.26.75	Kuthimejan Pedro xraxaon thi ndachro Jesús ngain jeꞌe: “Xrarutsjeꞌa kunthaxichia ko jaꞌa uninxin nthiꞌa urundachro ixin chunxinꞌa na.” Kuthimejan Pedro bachrjexin nthi̱ꞌa̱ ko anto tsjanga.
MAT.27.1	Are ubingasaan kain xi daana baketuꞌan ngain icha xi daana ko kain xi thetuꞌan ngain rajna kjuathexin na̱ kexreen sincheꞌe na̱ ixin nasuenxon na̱ Jesús. 
MAT.27.2	Kuthimejan kuia na̱ Jesús ko bikao na̱ ngain Poncio Pilato, thi baketuꞌan nunthe Judea.
MAT.27.3	Ko are Judas, thi kjuaago ixin tse na̱ Jesús, kunuꞌe ixin nasuenxon na̱ Jesús, jeꞌe chrjuinꞌa kunuꞌe ixin thi jianꞌa bincheꞌe, ko binchekjan thi tumi dikunchjianxin chia plata ngain xi daana thetuꞌan ngain icha xi daana ko ngain xi thetuꞌan rajna, 
MAT.27.4	ko ndachro ngain xa:
MAT.27.4	—Jaꞌan jianꞌa binthaꞌa ixin bindathjo ra kexreen tse ra naa xii thi nasuenxon ra ko xruꞌin jika.
MAT.27.4	Aro jeꞌe xa binthendachro xa ngain Judas:
MAT.27.4	—Mee, ¿jaꞌan ná keꞌe ndusenna ná? ¡Yaa jaꞌa nuꞌa!
MAT.27.5	Kuthimejan Judas kjua tumi ngaxiꞌin niꞌngo, ko sakjui bikethedungiꞌi thusin naa jino ko beriaꞌnda ko ndabeꞌen.
MAT.27.6	Ko kain xi daana baketuꞌan ngain icha xi daana, batse xa tumi ko ndachro xa:
MAT.27.6	—Chroꞌa sakeꞌe ná tumi jiꞌi ngain thi tumi dajon chujni ngain niꞌngo, ixin tumi jiꞌi xengaxin ꞌna jni.
MAT.27.7	Kuthimejan kjuathexin choo xa ixin tumi mee kuenanxin xa naa nunthe diꞌin nuntheꞌe thi nchechjian chi, ixin nthi̱ꞌa̱ tsjabaa na̱ chujni jeꞌa rajnee na̱. 
MAT.27.8	Mexinxin jngi mee, jai xradiꞌin, Jngiꞌi Jni. 
MAT.27.9	Jañaa bikuenxin thi dindachro Jeremías, thi bagayee juajnee Ndo Dio: “Kuaa na̱ kan ko the tumi dikunchjianxin chia plata, ko tumi mee kjuenga ꞌna chujni Israel ixin jeꞌe. 
MAT.27.10	Ko tumi mee kuenanxin na̱ jngi diꞌin, jngiꞌi thi nchechjian chi, jañaa inchin kuetunna Nchana.”
MAT.27.11	Ko are Jesús beꞌe ngathexin kon xi gobernador, xi biꞌin Pilato, ko jeꞌe xa banchiangiꞌi xa Jesús ko ndachro xa:
MAT.27.11	—¿Ajaꞌa thi Rey ixin chujni judío?
MAT.27.11	Jesús ndachro ngain xa:
MAT.27.11	—Jaan, inchin jaꞌa rindachro.
MAT.27.12	Ko are kain xi daana baketuꞌan ngain icha xi daana, ko kain xi thetuꞌan ngain rajna tenichja xa thi nduaꞌa ngathexin kon Jesús, jeꞌe xruꞌin ndachro. 
MAT.27.13	Kuthimejan Pilato ndachro ngain Jesús:
MAT.27.13	—¿Athinꞌa kekaa thi jitjangiaxin na̱?
MAT.27.14	Aro Jesús xruꞌin batheꞌe, ko Pilato anto kuiseꞌen ko ibenueꞌa keꞌe runcheꞌe.
MAT.27.15	Ko ngain kain kiai Pascua xi gobernador bakanchrjanda xa naa thi teaxiꞌin ko ni rajna bakinchieꞌe kexeꞌe thi bakanchrjanda xa. 
MAT.27.16	Ko ngain nchaꞌon mee beꞌe ngaxiꞌin nduꞌa xiiso naa xi biꞌin Barrabás, ko tsjé chujni bechunxin. 
MAT.27.17	Ko are xrathe tsjé chujni, Pilato banchiangi ngain chujni ko ndachro:
MAT.27.17	—¿Kensen rinao ra tsanchrjanda satsji: a Barrabás o Jesús, thi diꞌin Cristo?
MAT.27.18	Ko Pilato ubenuꞌe ixin juachjueꞌe bechunda kain xi daana, mexinxin bajunxin xa Jesús ngain jeꞌe.
MAT.27.19	Ko are Pilato tajitaꞌa ntha xintauen thi banchexin jie̱, chriꞌi rueꞌen nchra naa juajna thi dindachro nchra: “Dixintheꞌa ngain xii jian yaa, ko ixin jeꞌe xa jaꞌan anto chrjuinꞌa kuxinanxin jai.”
MAT.27.20	Aro kain xi daana baketuꞌan ngain icha xi daana ko xi thetuꞌan ngain rajna ndache xa chujni ixin rundachro na̱ ixin Barrabás thi sachrjexin nduꞌa xiiso ko Jesús thi rugeꞌen. 
MAT.27.21	Ko Pilato banchiangi ngain na̱ inaa ko ndachro:
MAT.27.21	—¿Kexeꞌe thi rinao ra tsanchrjanda satsji?
MAT.27.21	Ko kain na̱ ndachro na̱:
MAT.27.21	—Barrabás.
MAT.27.22	Pilato banchiangi ngain na̱ inaa ko ndachro:
MAT.27.22	—¿Keꞌe sinthaꞌa ngain Jesús, thi diꞌin Cristo?
MAT.27.22	Kain na̱ ndachro na̱:
MAT.27.22	—¡Thenganito xa ntha cruz!
MAT.27.23	Kuthimejan Pilato ndachro ngain na̱:
MAT.27.23	—Aro, ¿keꞌe jianꞌa bincheꞌe?
MAT.27.23	Ko jeꞌe na̱ kjan na̱ ndachro na̱ seen inaa:
MAT.27.23	—¡Thenganito xa ntha cruz!
MAT.27.24	Are Pilato bikon ixin chroꞌa na̱ ixin Jesús sarukji, ko bikon ixin kain na̱ anto teduñao na̱, Pilato kuetuꞌan juii jinda ko kunthi raa ngathexin kon kainxin chujni te nthi̱ꞌa̱ ko ndachro:
MAT.27.24	—Jaꞌan ixruꞌin chunda keꞌe sikon ixin seꞌen xii jiꞌi, ixin jeꞌe xa xruꞌin jianꞌa bincheꞌe xa. Yaa jaꞌa ra nuꞌa ra.
MAT.27.25	Ko kainxin chujni ndachro na̱:
MAT.27.25	—¡Jaꞌan ná kunixin xanꞌna ná, setsingataꞌa ná ixin seꞌen xii yaa!
MAT.27.26	Kuthimejan Pilato bantsje Barrabás ko kuanchrjanda sakjui, ko kuetuꞌan bintja na̱ Jesús, kuthimejan Pilato bajon Jesús ixin kuenganito na̱ ntha cruz.
MAT.27.27	Kuthimejan xi soldadue Pilato bikao xa Jesús ngain nchia dinthe xi soldado, ko xrathe kainxin xi soldado ngandajin Jesús. 
MAT.27.28	Kuthimejan bantsjeꞌe xa lunthue Jesús ko binchetsaa xa naa luntho jatse. 
MAT.27.29	Ko binchekjinga xa Jesús naa nthanchaꞌa dika̱a̱ xa, ko binchetse xa naa nthaa ngain rajianxin. Kuthimejan binthethuxin xa ngathexin kon Jesús, ko kjuanua xa ko ndachro xa:
MAT.27.29	—¡Thjengijna ni ra, jaꞌa thi thetuꞌen ni judío!
MAT.27.30	Kai kjuanito xa ndathee xa ko kuaa xa nthaa binchetse xa, ko nthaa yaa xrangixin xa jaa Jesús. 
MAT.27.31	Ko are juexin kjuanua xa, bantsjeꞌe xa luntho jatse binchetsaa xa ko binchengaa xa lunthue. Kuthimejan sabikao xa ixin kuenganito xa ntha cruz.
MAT.27.32	Ko are tedachrjekauxin xa Jesús nthi̱ꞌa̱, betan xa naa xii biꞌin Simón, thi dikixin rajna Cirene; ko binchekame xa ntha cruz jidikao Jesús.
MAT.27.33	Ko bijikaꞌo xa Jesús kunixin Simón ngain thi diꞌin Gólgota, ko jiꞌi ruchro Thi Jii Nthaluro Jaa Chujni. 
MAT.27.34	Nthi̱ꞌa̱ binao xa runchegiꞌi xa Jesús nda vinagre jithekjan ndachika anto tsja. Aro Jesús kjuengayaxin ko ichroꞌa biꞌi nda.
MAT.27.35	Ko are kuenganito xa Jesús ngain ntha cruz, kain xi soldado tsuntaon xa ixin kensen rugithueꞌe lunthue Jesús. Ko jañaa bikuenxin thi dindachro thi bagayee juajnee Ndo Dio: “Ko tsuntaon na̱ ixin chjeyexin na̱ lunthuna.” 
MAT.27.36	Kuthimejan tabinthe xa nthi̱ꞌa̱ ixin binthenda xa Jesús. 
MAT.27.37	Ko ngadathexin jaa Jesús kuiin xa naa thi dikji̱n xa, thi jitaxin unda jinganito ntha cruz, ko ndachro:
MAT.27.37	“Xii jiꞌi Jesús, thi thetuꞌen chujni judío.”
MAT.27.38	Kai yoo xicheꞌe kuenganito na̱ ntha cruz chrikee Jesús, naa xa beꞌe no rajngunxin Jesús ko inaa xa no rajianxin. 
MAT.27.39	Ko kain ni bagatho nthi̱ꞌa̱ banchengithjen na jaa na̱ ko banichja na̱ jianꞌa ixin Jesús. 
MAT.27.40	Ko bandachro na̱:
MAT.27.40	—Jaꞌa, thi ndachro ixin rukunxanthe niꞌngo icha renthe ko ngain nchaꞌon ninxin rukjan runchechjian niꞌngo inaa, danianxin ntha cruz, ja̱ ndua jaꞌa Xeꞌen Ndo Dio.
MAT.27.41	Ko kain xi daana baketuꞌan ngain icha xi daana, xi tjaago ley, xi fariseo ko kain xi thetuꞌan rajna kjuanua xa Jesús ko ndachro xa:
MAT.27.42	—Jeꞌe nchao kjuengijna icha chujni, aro jeꞌe chroꞌa danianxin ntha cruz. Ja̱ ndua jeꞌe thi thetuan ná, ncho dañianxin ngain ntha cruz ko suthikaon ná jeꞌe. 
MAT.27.43	Jeꞌe chunthia ngain Ndo Dio; Ndo Dio ncho thjengijna, ja̱ ndua thjueꞌe ndo, ixin jeꞌe ndachro: “Jaꞌan Xeꞌen Ndo Dio na.”
MAT.27.44	Kai kayui xi cheꞌe tenganito ntha cruz chrikee Jesús, kai kjuanua xa.
MAT.27.45	Kuthimejan ngusine nchaꞌon kuexiꞌin kunaxin xeꞌe nguixin nunthe ko batho nii hora kuthimejan bingasaan. 
MAT.27.46	Ko inchin las tres Jesús kuyao suji ko ndachro:
MAT.27.46	—Elí, Elí ¿lama sabactani? —jiꞌi ruchro: Ndo Diuna, Ndo Diuna, ¿unda ndakuinthuna jaꞌon?
MAT.27.47	Ko kanxion xii te nthi̱ꞌa̱ kuiꞌin xa mee ko ndachro xa:
MAT.27.47	—Xii jiꞌi jidaye̱e xa Elías.
MAT.27.48	Ko naa thi xii te nthi̱ꞌa̱ kuinga biruee xa naa thi datse jinda inchin chjon. Ko xrangi xa vinagre ko kuenkjin xa kon naa nthaa. Kuthimejan tsiin xa nui ngain ruꞌa Jesús ixin rugiꞌi. 
MAT.27.49	Aro xi kanxion ndachro xa:
MAT.27.49	—Tanchrjanda, sukon ná andua tsii Elías tsjengijna.
MAT.27.50	Jesús kjan kuyao suji inaa, ko ndabeꞌen. 
MAT.27.51	Ko are mee thi manta bethua ngaxiꞌin niꞌngo icha renthe, nui kuexinxin bichjenga manta, ko kuingi nunthe ko bichjenga thjao. 
MAT.27.52	Ko tsjé chinthi thi xrabaa chujni chunthia Ndo Dio, xiree chinthi ko kjan xechon na̱. 
MAT.27.53	Ko xechunja Jesús, kuthimejan bachrjexin na̱ chinthiꞌi na̱ ko binthekji na̱ ngain rajna Jerusalén. Nthi̱ꞌa̱ anto tsjé chujni bikon na̱ ixin jeꞌe na̱ xechon na̱.
MAT.27.54	Ko xi thetuꞌan naa renkia xi soldado ko icha xi tenda Jesús, are binthegikon xa kuingi nunthe ko kain thi jituꞌen, anto binthexraon xa ko binthendachro xa:
MAT.27.54	—Jaan, ndua xii jiꞌi Xeꞌen Ndo Dio.
MAT.27.55	Ko tsjé nchrii baruee Jesús juixin rajna Galilea ixin bakjengijna Jesús, kjínxin tatetsjeꞌe nchra thi jituꞌen. 
MAT.27.56	Nthi̱ꞌa̱ beꞌe María Magdalena, María, thi janee Jacobo ko José, ko kai beꞌe janee kain xeꞌen Zebedeo.
MAT.27.57	Are kuexiꞌin kunaxin xeꞌe, juii naa xii anto tsje tumi bechunda ko biꞌin José, naa xi juixin rajna Arimatea, ko jeꞌe xa kai baruee xa Jesús. 
MAT.27.58	Ko José kjui bitsjeꞌe Pilato ko banchieꞌe juachaxin ixin sasikao Jesús. Kuthimejan Pilato kuetuꞌan rugajon na̱ Jesús. 
MAT.27.59	Ko José binchegania Jesús ko kuensia naa manta thjua. 
MAT.27.60	Ko bikaan ngain naa chinthi narua thi jeꞌe kuetuꞌan kunchjian ngadoꞌo naa thjao. Kuthimejan jeꞌe kuejee chinthi mee kunixin naa xro jié, ko sakjui. 
MAT.27.61	Ko María Magdalena ko inaa María tabinthe na̱ ngandangii chinthi.
MAT.27.62	Ko nduexin, sábado, kain xi daana baketuꞌan ngain icha xi daana ko kain xi fariseo binthekji xa bitsjeꞌe xa Pilato, 
MAT.27.63	ko binthendachro xa:
MAT.27.63	—Suixin, jaꞌan ná xraxaꞌon ná ixin thi xii banichja thi nduaꞌa, ndachro: “Ngain nchaꞌon ninxin jaꞌan ruxechon na.” 
MAT.27.64	Mexinxin jaꞌan ná rinaꞌo ná ixin suixin ruaꞌan kanxion xi soldado sinthenda xa thi jeꞌe jixrabaa, ruxethjaja thi nii nchaꞌon, ixin chujnii bakao tsji na̱ thie ko sikee na̱ Jesús. Kuthimejan rundache na̱ icha chujni ixin jeꞌe xechon, ko ja̱ jiꞌi tsuꞌen, jiꞌi icha nduaꞌa ke thi ukuꞌen.
MAT.27.65	Pilato ndachro ngain xa:
MAT.27.65	—Yaa chunda ra kanxion xi soldado. Thji ra ko jian thejeꞌe ra chinthi inchin jaꞌa ra nuꞌa ra.
MAT.27.66	Kuthimejan sabinthekji na̱ ko kuejee na̱ jian chinthi kunixin naa xruꞌe ngain xro jiree chinthi. Ko nthi̱ꞌa̱ kuinthuꞌe na̱ xi soldado ixin binthenda xa.
MAT.28.1	Are batho nchaꞌon nchejugaꞌa ni, ko kuexiꞌin bingasaan thi nchaꞌon thexinxin semana, María Magdalena ko thi inaa María kjui na̱ bitsjeꞌe na̱ thi xrabaa Jesús. 
MAT.28.2	Ko are tate na̱ nthi̱ꞌa̱ kuingi nunthe anto suji. Ko naa angeel Ndo Dio xinkanjinxin ngajni ko juii ngain thi jixrabaa Jesús. Jeꞌe binthjia xro jiree ngain chinthi ko tabeꞌe ngataꞌa xro. 
MAT.28.3	Ko ángel mee anto jitungixima inchin xruꞌi xinkanjinxin ngajni, ko lunthue anto rua luntho inchin chrintha. 
MAT.28.4	Ko xi soldado tenda nthi̱ꞌa̱ are binthegikon xa ángel, anto xranga xa ixin juaxraon ko tabinthegenda xa ko betsinga xa xraa ni ndadigeꞌen. 
MAT.28.5	Kuthimejan ángel ndachro ngain thi yoo nchrii binthekji:
MAT.28.5	—Xraonꞌa ra. Jaꞌan nuna ixin tethjee ra Jesús, thi kuenganito na̱ ntha cruz. 
MAT.28.6	Jeꞌe koꞌa nthiꞌi, jeꞌe uxechon inchin jeꞌe ndachro. Xrakui ra sitsjeꞌe ra thi bakeꞌe na̱ Nchaa ná. 
MAT.28.7	Jaikua thji ra ko dindache ra chujni bakao: “Jeꞌe beꞌen aro jai jeꞌe uxechon ko jeꞌe jitaꞌon ra nthiꞌá ixin tsji Galilea ko nthi̱ꞌa̱ sikunxin ra.” Jeꞌo yaa thi jaꞌan bindathjo ra.
MAT.28.8	Kuthimejan kayui nchrii mee jaikua sabinthekjixin nchra ngain chinthi. Ko kayui nchra binthexraon nchra aro kai anto binthechee nchra, ko kuinga nchra binchenuꞌe nchra chujni bakao Jesús. 
MAT.28.9	Ko are jeꞌe nchra tethinga nchra, Jesús kununxiꞌin nchra ko ndachro: ¡Chaꞌa ra Ndo Dio jii ngajin ra! Ko jeꞌe nchra binthekunchieꞌen nchra ngain Jesús ko kjuua nchra ruthee ko binchesayeꞌe nchra. 
MAT.28.10	Ko jeꞌe ndachro ngain nchra:
MAT.28.10	—Xraonꞌa ra ko thji ra dindache ra kain ni bagakjiꞌan ixin tsji na̱ Galilea ko nthi̱ꞌa̱ sikunxin na na̱ jaꞌan.
MAT.28.11	Are kayui nchrii teꞌi satethji nchra ixin tedikao nchra juajna, kanxion xi soldado binthenda thi xrabaa Jesús binthekji xa bindache xa xi daana baketuꞌan ngain icha xi daana kain thi kuꞌen. 
MAT.28.12	Ko are xi daana teꞌi binthekji ngain xi thetuꞌan rajna ko are ujuexin binthekjauthexin xa, binthegajon xa anto tsjé tumi ngain xi soldado binthenda thi xrabaa Jesús, 
MAT.28.13	ko binthendachro xa ngain xi soldado teꞌi:
MAT.28.13	—Jaꞌa ra ndachro ra ixin are jaꞌa ra tatechrin ra thie, kjui chujni bakao Jesús ko kuee na̱ Jesús. 
MAT.28.14	Ko ja̱ xi gobernador tsunuꞌe xa jiꞌi, jaꞌan ná sikjao ná xa ko jaꞌa ra xruꞌin tsuꞌan ra.
MAT.28.15	Kuthimejan kain xi soldado bithuexin xa binthegayee xa tumi ko bincheꞌe xa inchin bituꞌen xa. Ko jiꞌi thi xranichja ni judío ngain nchaꞌon teꞌi.
MAT.28.16	Ko thi thejngo chujni bakao Jesús sabinthekji na̱ Galilea ngain jna kuetuꞌen na̱ Jesús. 
MAT.28.17	Ko are binthegikon na̱ Jesús, jeꞌe na̱ binchesayeꞌe na̱, aro thuꞌa na̱ xraa bithikaonꞌa na̱ ixin jeꞌe Jesús. 
MAT.28.18	Kuthimejan Jesús kunchieꞌen ngain na̱ ko ndachro:
MAT.28.18	—Jaꞌan ubayaa kainxin juachaxin nthi̱ꞌa̱ ngajni ko nthiꞌi ngataꞌa nunthe. 
MAT.28.19	Mexinxin thji ra ko nchekueꞌen ra kainxin chujni ngain kainxin nunthe ko ndache ra na̱ sithikaon na̱ juajnana, ko nchegithe ra na̱ kunixin juachaxiin Ndudana, juachaxinna ko juachaxiin Espíritu Santo. 
MAT.28.20	Ko nchekueꞌen ra na̱ sincheꞌe na̱ kain thi jaꞌan kuetuꞌan. Ko jaꞌan sariꞌi kainxin nchaꞌon ngajin ra tsjexinja nunthe. Jañaa tsuꞌen.
MRK.1.1	Ko jaꞌin kuexinxin xrague chujni juajnee Jesucristo, thi Xeꞌen Ndo Dio.
MRK.1.2	Kuꞌen inchin jitaxin thi dikji̱n Isaías, thi bagayée juajnee Ndo Dio:
MRK.1.2	Jaꞌan ruaꞌan naa thi sitauꞌan nthiꞌá, naa thi dikao juajnana,
MRK.1.2	ixin jeꞌe thi sinchechjian nthiaa.
MRK.1.3	Naa thee chujni tuyao ngain nunthe xruꞌin jii ko ndachro:
MRK.1.3	“Nchechjian ra nthiee Nchaa ná;
MRK.1.3	ko nao danthjeꞌe ra nthiꞌá.”
MRK.1.4	Ko jaꞌin kunuxinxin Juan, thi nchegithe chujni ngain jna thi xruꞌin jii, ko bakjague na̱ ixin rugunda ruigithe na̱, ko jañaa rukjaguxin na̱ ixin ukuinthuꞌe na̱ ko ubitjañeꞌe na̱ thi jianꞌa bancheꞌe na̱. 
MRK.1.5	Ko kainxin chujni binthe nuntheꞌe Judea ko ni binthe rajna Jerusalén bakii na̱ ngain Juan. Ko are jeꞌe na̱ bakendueꞌen ñao na̱ ixin kain thi jianꞌa bancheꞌe na̱, Juan banchegithe na̱ ngain nda Jordán.
MRK.1.6	Ko lunthue Juan dikunchjian kunixin xreꞌe kucamello, ko jithedunga naa rua, ko bane kuxuali ko tsjeen kurmeena. 
MRK.1.7	Are Juan bakjaago jaꞌin bandachro:
MRK.1.7	—Thi jiruena utuin tsii ko chunda icha tsjé juachaxin ke jaꞌan. ¡Ko jikininxinꞌa na tsunxindangaa kathee! 
MRK.1.8	Jaꞌan nthagithe ra kunixin jinda; aro jeꞌe sinthagithe ra kunixin Espíritu Santo.
MRK.1.9	Ko are Juan banchegithe chujni, Jesús bachrjexin rajna Nazaret jii nuntheꞌe Galilea ko sakjui ngain Juan, ixin bigithe ngain nda Jordán. 
MRK.1.10	Ko are Jesús bachrjengixin jinda, jeꞌe bikon xiree ngajni, ko Espíritu Santo xinkajin ngataꞌa jeꞌe xraa naa kunthuanajni. 
MRK.1.11	Ko ngajni kuinxin ni naa tha ndachro:
MRK.1.11	—Jaꞌa thi Xanꞌna anto thjuaa ko jaꞌan anto chaꞌna ixin jaꞌa.
MRK.1.12	Ko tuinxion Espíritu Santo sabikao Jesús ngagaꞌa jna thi xruꞌin jii. 
MRK.1.13	Ko nthi̱ꞌa̱ nchiijin kjuexin runcheyeꞌe Jesús nguii yoo kan nchaꞌon, ko beꞌe thi binthe tsjé kuxiigo chrintho, ko angeel Ndo Dio bakuꞌen Jesús.
MRK.1.14	Kuthimejan are kuiaxiꞌin na̱ Juan ngain nduꞌa xiiso, Jesús sakjui nuntheꞌe Galilea ko kjuaago juajnee Ndo Dio. 
MRK.1.15	Ko ndachro:
MRK.1.15	—Ujuii nchaꞌon, ko thi thetuꞌan Ndo Dio ujitunchiaon. Thinthuꞌe ra kain thi jianꞌa tencheꞌe ra ko dithikaon ra thi jian juajnee ndo.
MRK.1.16	Naa nchaꞌon are Jesús jithji ngandeꞌe nda Galilea, bikon yoo xii choo xa, naa biꞌin Simón, ko inaa biꞌin Andrés. Ko kayui tetjangi nunchaꞌa ngain nda ixin runthetse kuchee. 
MRK.1.17	Ko Jesús ndachro ngain xa:
MRK.1.17	—Ruena ra, ixin jaꞌan tsjaguꞌa ra kexreen satse ra chujni ixin sithikaon na̱ Ndo Dio.
MRK.1.18	Ko binthekinthuꞌe nunchee ko bintheruee Jesús.
MRK.1.19	Ko xra kjínꞌa tethji na̱ are Jesús bikon iyoo xii choo xa, yui xii teꞌi xeꞌen Zebedeo, naa biꞌin Jacobo ko inaa Juan. Kayui xii jiꞌi kunixin ndudee tate na̱ ngaa ntha barko, ixin tetheyeꞌe na̱ nunchaꞌa. 
MRK.1.20	Ko Jesús baye̱e kayui xii teꞌi, ko jeꞌe xa kuinthuꞌe xa ndudee xa, ndo diꞌin Zebedeo ngain ntha barko, jeꞌe ndo ko icha nincheꞌe xra, ko kayui xa ruee xa Jesús.
MRK.1.21	Kuthimejan Jesús ko ni baye̱e biji na̱ ngain rajna Capernaum ko are binkee nchaꞌon nchejugaꞌa ni judío, Jesús bixiꞌin niꞌngo ko kuexiꞌin kjuaago ngain chujni. 
MRK.1.22	Ko kain ni bakiꞌin thi bakjaago Jesús bakiseꞌen na̱ ixin jeꞌe banichja inchin naa chujni chunda anto tsjé juachaxin ko jeꞌa inchin tjaago xi tjaago ley. 
MRK.1.23	Ko tuinxion, nthi̱ꞌa̱ ngain niꞌngo naa xi bechunda naa espíritu jianꞌa kuexiꞌin xa kuyao xa suji ko ndachro xa:
MRK.1.24	—¡Jaꞌa Jesús, thi juixin Nazaret! ¿Unda dixinthe ngajin ná? ¿A juiꞌi ixin sinchetjaan ni ra? ¡Jaꞌan nuna kensen jaꞌa, ko jaꞌa Xeꞌen Ndo Dio!
MRK.1.25	Aro Jesús binchesatheꞌe espíritu jianꞌa mee ko ndachro:
MRK.1.25	—¡Tenkua jaꞌa, ko dachrjexin ngain xii yaa!
MRK.1.26	Ko espíritu jianꞌa mee suji kuntsjenga xii mee, ko kuyao suji ko bachrjexin ngain xa. 
MRK.1.27	Ko kainxin chujni te nthi̱ꞌa̱ xraon na̱ ko banchiangiꞌi choo na̱:
MRK.1.27	—¿Keꞌe jiꞌi? ¿A jiꞌi inaa juajna narua jixragua ná? ¡Xii jiꞌi kunixin jié juachaxin thetuꞌen xa espíritu jianꞌa, ko espíritu jianꞌa dithikaon!
MRK.1.28	Ko kainxin rajna te ngain nunthe Galilea anto daka kunuꞌe na̱ thi bancheꞌe Jesús.
MRK.1.29	Kuthimejan are bachrjexin na̱ niꞌngo mee, Jesús kunixin Jacobo ko Juan sakjui na̱ nchianduꞌa Simón ko Andrés. 
MRK.1.30	Ko are Jesús bixiꞌin nchia, kuekiin na̱ ixin janchee Simón Pedro jitsingataꞌa jan sauen jan ixin beniꞌi jan ixin sua. 
MRK.1.31	Ko Jesús kunchieꞌen ngain jan, ko tseꞌe raa jan ko binchengathjen jan, ko bachrjekjio jan sua. Ko jeꞌe jan kuexiꞌin jan bajon jan thi juine na̱.
MRK.1.32	Ko are ubiataon nchaꞌon mee, juiauꞌe na̱ Jesús kainxin chujni niꞌi ko kainxin chujni bechunda espíritu jianꞌa. 
MRK.1.33	Ko kain ni rajna xrathe na̱ ngandangii nchia beꞌe Jesús, 
MRK.1.34	ko nthi̱ꞌa̱ jeꞌe binchexrueꞌen tsjé chujni bechunda jejee chin, kai chujni bechunda espíritu jianꞌa, jeꞌe bantsjeꞌe na̱ espíritu. Aro bakanchrjandaꞌa espíritu jianꞌa ixin rundachro kensen jeꞌe Jesús.
MRK.1.35	Ko nduuyo, are xra naxin xeꞌe, Jesús bingathjen ko bachrjexin rajna ixin bikjee naa jngi thi xruꞌin jii ixin nthi̱ꞌa̱ nichjee Ndo Dio. 
MRK.1.36	Kuthimejan Simón ko ni icha ni bakao bikjee na̱ Jesús. 
MRK.1.37	Ko are ubithja na̱ ndachro na̱:
MRK.1.37	—Kainxin chujni tethjee na̱, suixin.
MRK.1.38	Ko jeꞌe batheꞌe:
MRK.1.38	—Ji ná ngain icha rajna te ngandajin ixin kai nthi̱ꞌa̱ tsjaago juajnee Ndo Dio, ixin mee juixin jaꞌan.
MRK.1.39	Ko jañaa Jesús kuingaria nguii nuntheꞌe Galilea ixin kjuaago juajnee Ndo Dio ngain kain niꞌngo, ko bagantsjexin ngain chujni espíritu jianꞌa.
MRK.1.40	Naa xii bechunda chin lepra kunchieꞌen ngain Jesús, ko bethuxin ko ndachro:
MRK.1.40	—Ja̱ rinao, nchao sinchexrueꞌen na chinꞌna.
MRK.1.41	Ko Jesús kuiakunueꞌe ko kjua raa ixin kathe ko ndachro:
MRK.1.41	—Jaan, rinaꞌo. Ukuxruaꞌan.
MRK.1.42	Ko are Jesús juexin ndachro yaa, chiꞌin xii mee ndabachrjeꞌe chin, ko ixruꞌin chin bechunda. 
MRK.1.43	Ko Jesús kuetuꞌen xii mee sarukji xa, aro saꞌo ndachro:
MRK.1.44	—Xruꞌin chujni ndache ixin ukuxruaꞌan, jeꞌo thji ngain xi daana ixin jeꞌe xa sikon xa ixin jaꞌa ixruꞌin chin chunda ko dajon thi jikininxin dajon chujni ukuxrueꞌen, jañaa inchin kuetuꞌan Moisés, ko kain chujni tsunuꞌe na̱ ixin ukuxruaꞌan.
MRK.1.45	Aro thi xii are sakjui xa kuexiꞌin xa kuekin xa kexreen jeꞌe kuxrueꞌen. Mexinxin Jesús ichroꞌa baxraago ngain kexeꞌo rajna, ko tabagithuꞌe ngandeꞌe rajna thi xruꞌin jii. Aro maski jamee, chujni icha rajna bakii na̱ ngain thi beꞌe Jesús.
MRK.2.1	Batho kanxion nchaꞌon kuthimejan Jesús kjan rajna Capernaum. Ko chujni tuin kunuꞌe na̱ ixin ubeꞌe ngain nchia. 
MRK.2.2	Ko anto daka xrathe tsjé chujni ngain Jesús ko bithjaꞌa nchia bixiꞌin na̱ ko nguii thi dixinxin na̱ ibithjaꞌa ko nthi̱ꞌa̱ Jesús kjuague na̱ juajnee Ndo Dio. 
MRK.2.3	Kuthimejan noo thi xii tetsengi naa thi chroꞌa bakingi. 
MRK.2.4	Aro chroꞌa batho na̱ thi jii Jesús, ixin anto tsjé chujni te ngandangii nchia mee. Mexinxin kjuaaso na̱ ngataꞌa nchia ko no thi jii Jesús binthjian na̱ rioꞌo techue nchia ko nthi̱ꞌa̱ binchexinkajinxin na̱ sauen thi chroꞌa bakingi. 
MRK.2.5	Are Jesús bikon xii teꞌi ixin chunthia xa ixin Jesús runchexingameꞌe thi niꞌi, Jesús ndachro ngain thi niꞌi:
MRK.2.5	—Kain thi jianꞌa jaꞌa bincheꞌe, jaꞌan ubinthatjañaꞌa.
MRK.2.6	Ko nthi̱ꞌa̱ tate kanxion xi tjaago ley, ko texraxaon xa: 
MRK.2.7	“¿Unda jañaa nichja xii jiꞌi?, ixin nchaoꞌa jinichja xa ixin Ndo Dio. Xruꞌin chujni nchao sinchetjañeꞌe inaa chujni thi jianꞌa ncheꞌe na̱, jeꞌo Ndo Dio thi nchao sincheꞌe mee.” 
MRK.2.8	Aro Jesús ubenuꞌe thi texraxaon xa ko ndachro ngain xa:
MRK.2.8	—¿Unda xraxaon ra jañaa? 
MRK.2.9	¿Keꞌe icha tangiꞌa rundathjan thi niꞌi: “Kain thi jianꞌa bincheꞌe ubinthatjañaꞌa”, o rundathjan: “Dingathjen, tsiin sauan ko thjixin ruthea”? 
MRK.2.10	Jaꞌan tsjaago ngajin ra ixin jaꞌan, thi Xii juixin ngajni, chunda juachaxin nthiꞌi ngataꞌa nunthe ixin nthatjañaa chujni thi jianꞌa ncheꞌe na̱.
MRK.2.10	Kuthejan Jesús kjan ngain thi niꞌi mee ko ndachro:
MRK.2.11	—Jaꞌan rindathjo jaꞌa, dingathjen, tsiin sauan ko sathji nchiandui.
MRK.2.12	Ko tuinxion bingathjen thi chroꞌa bakji mee, tsiin sauen ko ngathexin kon kain na̱ bachrjexin nthi̱ꞌa̱. Ko kain chujni xratao tabinthenchexruan na̱ ko binchesayeꞌe na̱ Ndo Dio, ko ndachro na̱:
MRK.2.12	—Xruꞌin nchaꞌon bukon ná thi anto chrjuin kuꞌen jai.
MRK.2.13	Kuthimejan Jesús kjan ngandeꞌe nda Galilea, ko tsjé chujni bakunchieꞌen ngain jeꞌe, ko jeꞌe banchekueꞌen na̱ juajnee Ndo Dio. 
MRK.2.14	Ko are Jesús sajithji, batho ngandangii naa thi bagatsexin na̱ tumii César, ko Jesús bikon nthi̱ꞌa̱ naa thi xii diꞌin Leví ko ndudee diꞌin Alfeo. Ko Jesús ndachro ngain Leví:
MRK.2.14	—Xrakui ruena.
MRK.2.14	Ko Leví bingathjen ko ruee Jesús.
MRK.2.15	Kuthimejan are Jesús utajii ngain nthanchaon nthi̱ꞌa̱ nchianduꞌa Leví, kunchieꞌen tsjé xi thjejo tumii César, ko chujni anto bancheꞌe thi jianꞌa, ko binthe na̱ juine na̱ ngain Jesús ko ngain ni bakao ixin utsjé ni baruee. 
MRK.2.16	Ko are xi tjaago ley ko xi fariseo bikon xa ixin Jesús jinekaꞌo ni thjejo tumii César ko ni anto ncheꞌe jianꞌa, jeꞌe xa banchiangi xa ngain ni bakao Jesús:
MRK.2.16	—¿Unda xi tjaago jinekaꞌo ko dikaꞌo ni thjejo tumii César ko ni anto ncheꞌe jianꞌa?
MRK.2.17	Jesús kuiꞌin xii teꞌi ko ndachro:
MRK.2.17	—Chujni niꞌa, chujni mee rugundeꞌa xi nchexruan, jeꞌo chujni niꞌi, ni rugundeꞌe xi nchexruan. Mexinxin jaꞌan juiꞌa ixin saya̱a chujni ncheꞌe jian, jaꞌan juiꞌi ixin saya̱a chujni ncheꞌe jianꞌa ixin tsinthuꞌe na̱ thi jianꞌa ncheꞌe na̱.
MRK.2.18	Naa nchaꞌon chujni bakao Juan ko ni fariseo tenchekjaaño na̱, ko kanxion na̱ kjui na̱ ngain Jesús ko banchiangiꞌi na̱:
MRK.2.18	—¿Unda chujni xrakao Juan ko ni fariseo tenchekjaaño na̱ ko chujni chrjiꞌo jaꞌa naꞌi?
MRK.2.19	Jesús ndachro:
MRK.2.19	—¿A chujni thji naa kiee ni thutheꞌe nchao sinchekjaaño na̱ are xra nthi̱ꞌa̱ jii xi thutheꞌe? ¡Naꞌi, jeꞌe na̱ chroꞌa sinchekjaaño na̱ ja̱ xra jii xi tsutheꞌe! 
MRK.2.20	Aro tsii nchaꞌon are sasikao na̱ xi kutheꞌe, kuthimejan nchue, sinchekjaaño na̱.
MRK.2.21	’Xruꞌin chujni theyeꞌe naa luntho nthaxii kunixin rioꞌo manta narua ixin manta narua thinxe luntho nthaxii, ko icha sangi thi digichje luntho. 
MRK.2.22	Kai vino are jidatsuxiꞌin, chroꞌa sikia ngaa naa ruanxran nthaxii ixin tsunchrintaon rua mee, ko sinthji vino ko ruanxran ichroꞌa sunda. Mexinxin vino jidatsuxiꞌin, rugunda sikia ngain naa ruanxran narua.
MRK.2.23	Naa nchaꞌon nchejugaꞌa ni, Jesús ko chujni bakao tedatho na̱ chrika jngi diginga trigo ko kunchrinjin na̱ kanxion ninchjan trigo bine na̱. 
MRK.2.24	Ko kanxion xi fariseo bikon thi tencheꞌe na̱ ko ndachro xa ngain Jesús:
MRK.2.24	—¿Unda chujni chrjiꞌo ncheꞌe na̱ xra jikininxinꞌa ncheꞌe ni ngain nchaꞌon nchejugaꞌa ni?
MRK.2.25	Ko Jesús ndachro:
MRK.2.25	—¿A xra tsjeꞌa ra thi jitaxin kexreen bincheꞌe David kunixin ni bakao are anto beꞌen na̱ jintha? 
MRK.2.26	Are mee Abiatar kjui xi daana icha renthe, ko David bixiꞌin nchianduꞌa Ndo Dio ko bine niuthja dikunchaon ko xra chjee nio ni bakao. Ko niuthja teꞌi jeꞌo xi daana jikininxin bane nio.
MRK.2.27	Kai ndachro Jesús ngain xa:
MRK.2.27	—Nchaꞌon nchejugaꞌa ni kunchjian ixin sinchejugaꞌa chujni ko sinchesayeꞌe na̱ Ndo Dio, ko chujni kunchjianꞌa na̱ ixin sinchesayeꞌe na̱ nchaꞌon nchejugaꞌa ni. 
MRK.2.28	Mexinxin jaꞌan, thi Xii juixin ngajni, chunda juachaxin tsetuꞌan keꞌe tsuꞌen ngain nchaꞌon nchejugaꞌa ni.
MRK.3.1	Jesús bixiꞌin niꞌngo inaa, ko nthi̱ꞌa̱ tajii naa xii ndadixemadoꞌo naa raa xa. 
MRK.3.2	Ko nthi̱ꞌa̱ kanxion xi fariseo jeꞌo tetsjeꞌe xa ako sinchexrueꞌen thi niꞌi ngain thi nchaꞌon nchejugaꞌa ni, ko jañaa nchao rukjangiꞌi xa Jesús. 
MRK.3.3	Kuthimejan Jesús ndachro ngain thi xii dixemadoꞌo raa:
MRK.3.3	—Dingathjen ko dariꞌi ngusine.
MRK.3.4	Kuthimejan Jesús banchiangiꞌi ni binthe nthi̱ꞌa̱ ko ndachro:
MRK.3.4	—¿Keꞌe jikininxin sincheꞌe ni ngain nchaꞌon nchejugaꞌa ni? ¿A sincheꞌe ni thi jian o thi jianꞌa? ¿A tsjengijna ni chujni, o nasuenxon ni na̱?
MRK.3.4	Aro kain na̱ tenkua na̱. 
MRK.3.5	Kuthimejan Jesús guñao tsjeꞌe xi fariseo te nthi̱ꞌa̱ ko kai tabechiin ixin atho cha thinxin xa. Ko ndachro Jesús ngain thi beniꞌi:
MRK.3.5	—Thinxe raa.
MRK.3.5	Ko thi xii kuinxe raa ko kuxrueꞌen ra. 
MRK.3.6	Kuthimejan kain xi fariseo sakjui xa ko kuexiꞌin xa kjuao xa chujni bakao Herodes ixin kexreen sincheꞌe na̱ ixin nasuenxon na̱ Jesús.
MRK.3.7	Kuthimejan Jesús ko ni kuinchieꞌe sakjui na̱ ngandeꞌe jinda ko tsjé chujni Galilea ruee. 
MRK.3.8	Ko are kuiꞌin na̱ kain thi bincheꞌe Jesús, tsjé chujni juixin Judea, Jerusalén, ni nunthe Idumea ko icha chujni juixin tuenxin nda Jordán, ko icha chujni juixin rajna Tiro ko Sidón. 
MRK.3.9	Ko ixin anto tsjé chujni baruee, mexinxin Jesús ndache chujni bakao ixin urugechunda na̱ naa ntha barko ko jañaa rukuntheduꞌa na̱ ngaka jeꞌe. 
MRK.3.10	Ko ixin anto tsjé chujni ubinchexrueꞌen, mexinxin kain ni beniꞌi binao na̱ ruxrataꞌa na̱ ngain ixin rukathe na̱ ko rukuxrueꞌen na̱. 
MRK.3.11	Ko chujni bechunda espíritu jianꞌa are bagikon Jesús, espíritu teꞌi baganka chujni ko banchenichja na̱ suji ko bandachro:
MRK.3.11	—¡Jaꞌa thi Xeꞌen Ndo Dio!
MRK.3.12	Aro Jesús baketuꞌen ixin runthendachroꞌa kensen jeꞌe.
MRK.3.13	Kuthimejan Jesús kuanito naa jna, ko baye̱e chujni jeꞌe juinao ko xrathe na̱ ngain jeꞌe. 
MRK.3.14	Ko jeꞌe kuinchieꞌe theyoo chujni ixin ruginthe na̱ ngain, ko ni teꞌi binchegiꞌin na̱ apóstol ixin ruruaꞌan na̱ ko tsjaago na̱ juajnee Ndo Dio. 
MRK.3.15	Ko jeꞌe chjee na̱ juachaxin santsje na̱ espíritu jianꞌa jixiꞌin chujni. 
MRK.3.16	Ko ni theyoo teꞌi biꞌin na̱ Simón, thi kai Jesús banchegiꞌin Pedro; 
MRK.3.17	Jacobo ko xan choo xan biꞌin Juan, ko yui xan teꞌi xeꞌen Zebedeo, thi kai Jesús banchegiꞌin xan Boanerges, ko jiꞌi ruchro xeꞌen thi dathe; 
MRK.3.18	kai Andrés, Felipe, Bartolomé, Mateo, Tomás, ko inaa thi biꞌin Jacobo xeꞌen Alfeo, Tadeo, Simón thi Cananeo, jiꞌi kjui naa thi baketukaꞌo chujni romano, 
MRK.3.19	ko Judas Iscariote, thi ndachro kexreen rutse na̱ Jesús.
MRK.3.19	Kuthimejan Jesús sakjui ngain naa nchia, jeꞌe ko ni bakao, 
MRK.3.20	ko kjan xrathe tsjé chujni ko chroꞌa juine jeꞌe ko kain ni kuinchieꞌe. 
MRK.3.21	Ko are kunuꞌe ni nduꞌa Jesús ixin keꞌe bancheꞌe, kjui na̱ ixin sarugikao na̱ jeꞌe ixin xraxaon na̱ ixin ndaxenga.
MRK.3.22	Aro kanxion xi tjaago ley juixin rajna Jerusalén ndachro xa:
MRK.3.22	—Xii jiꞌi jixiꞌin xa Beelzebú, thi thetuꞌan kain espíritu jianꞌa. Ko jeꞌe xa nchao dantsje xa espíritu jianꞌa kunixin juachaxiin Beelzebú.
MRK.3.23	Kuthimejan Jesús baye̱e kain chujni mee ko kjuaago kunixin thi bakuꞌen ko ndachro:
MRK.3.23	—¿Kexreen jeꞌo nchiijin sengi nchiijin? 
MRK.3.24	Ja̱ ni rajna thetukaꞌo choo na̱, rajna mee tuin ndaruxanthe rajna. 
MRK.3.25	Ko ja̱ ngain naa nchia atho theto na̱, kai tuin ndaruchjekee na̱. 
MRK.3.26	Ko jañaa kai ja̱ nchiijin jeꞌo tseto, kai seꞌa tsunchrjeꞌen, ko tuin ndasitjaan.
MRK.3.27	’Xruꞌin chujni nchao sixiꞌin nchianduꞌa naa xii anto tsanga ixin tsemeꞌe na̱ kain thi chunda xa, ja̱ tsiaꞌa na̱ xa saꞌo. Kuthimejan nchao sasikao na̱ kain thi jixiꞌin nchianduꞌa xa.
MRK.3.28	’Ndua thi rundathjo ra, kain chujni sitjañeꞌe kain thi jianꞌa ncheꞌe na̱ ko kain thi jianꞌa nichja na̱, 
MRK.3.29	aro thi runichja jianꞌa ixin Espíritu Santo, chujni mee xruꞌin nchaꞌon sitjañeꞌe na̱, ko kainxin nchaꞌon seka na̱ thi jianꞌa nichja na̱.
MRK.3.30	Jañaa ndachro Jesús ngain na̱ ixin ndachro na̱ ixin Jesús bechunda espíritu jianꞌa.
MRK.3.31	Kuthimejan biji janee ko xan choo Jesús ko chroꞌa bixiꞌin na̱ nchia. Ko bithuꞌe na̱ nduja ko kuetuꞌan na̱ rukii Jesús ngain na̱. 
MRK.3.32	Ko kain chujni tate ngaka Jesús ndachro na̱:
MRK.3.32	—Janaa ko xan choo nduja te na̱ ko rinao na̱ runichjaꞌa na̱.
MRK.3.33	Ko Jesús ndachro:
MRK.3.33	—¿Kensen janana, ko kensen xan chian?
MRK.3.34	Kuthimejan Jesús tsjeꞌe kain ni tendajin jeꞌe ko ndachro:
MRK.3.34	—Kain chujni te nthiꞌi, ni mee janana ko xan chian, 
MRK.3.35	ixin kain chujni ncheꞌe thi rinao Ndo Dio, ni mee xichian, nchrichian ko janana.
MRK.4.1	Inaa nchaꞌon Jesús kuexiꞌin kjuague tsjé chujni xrathe ngandeꞌe nda Galilea, ko ixin anto tsjé na̱, mexinxin jeꞌe bengaa naa ntha barko beꞌe ngatauꞌen jinda ko kainxin chujni bithuꞌe na̱ ngandeꞌe nda. 
MRK.4.2	Kuthimejan Jesús anto tsjé kjuague na̱ ixin thi tuꞌen ko jaꞌin ndachro:
MRK.4.3	—Thiꞌin ra thi rundathjo ra: Naa thi xii kjui xa bikenga xa nuatrigo ngataon jngi. 
MRK.4.4	Ko are jitja xa trigo ngataon jngi thuꞌa nuanchjan binthji ngandeꞌe nthiꞌá ko juii kunthua ko juine ba trigo mee. 
MRK.4.5	Ko icha nuanchjan binthji thi jii thjao, thi thjinꞌa jinche jii, mexinxin trigo mee anto daka chriꞌin. 
MRK.4.6	Ko are suji bania sua tuin ndaxeꞌnthe katrigo ko ndaxema ka ixin xruꞌin nueꞌe ka bechunda ka. 
MRK.4.7	Ko icha nuanchjan binthji ngagaꞌa kanchaꞌa, ko kanchaꞌa icha daka bangi ka ko ikuanchrjandaꞌa katrigo bangi ka, mexinxin xruꞌin bajon ka. 
MRK.4.8	Aro icha nuanchjan binthji thi jian jinche, ko chrjuin chriꞌin ka, bangi ka ko chrjuin bajon ka trigo. Ko naa nuanchjan bajon naa kan ko the nuanchjan, ko te nuanchjan bajon nii kan nuanchjan ko te bajon naꞌo kan nuanchjan.
MRK.4.9	Ko ndachro Jesús:
MRK.4.9	—Jaꞌa ra xro thiꞌin ra, thinxin ra jian.
MRK.4.10	Kuthimejan are uchiaon sakjui kainxin chujni, thi ni xra bithuꞌe ngain Jesús kunixin ni theyoo kuinchieꞌe banchiangi na̱ ixin keꞌe ruchro thi kjuaago jeꞌe. 
MRK.4.11	Ko Jesús ndachro:
MRK.4.11	—Jaꞌa ra Ndo Dio chjaa ra juachaxin tsunuꞌa ra thi xruꞌin kensen nuꞌe ixin keꞌe ruchro thi thetuꞌan Ndo Dio. Aro ni icha jeꞌo ruxrague na̱ kunixin thi tuꞌen. 
MRK.4.12	Ko jamee maski tedikon na̱, te na̱ inchin chujni dikonꞌa, ko maski thiꞌin na̱, te na̱ inchin chujni thinꞌa ko thinxinꞌa, ko ja̱ jeꞌe na̱ rukinxin na̱ rukinthuꞌe na̱ thi jianꞌa ncheꞌe na̱ ko rugitjañeꞌe na̱ thi jianꞌa ncheꞌe na̱.
MRK.4.13	Jesús ndachro ngain na̱:
MRK.4.13	—Ja̱ thinxinꞌa ra thi ndachrjan jiꞌi, ¿kexreen tsinxin ra icha thi tsjaago jaꞌan? 
MRK.4.14	Thi thenga nuatrigo, mee inchin thi tjaago juajnee Ndo Dio. 
MRK.4.15	Thi nuatrigo binthji ngaa nthiꞌá, mee inchin chujni thiꞌin juajnee Ndo Dio, aro seꞌa thiꞌin na̱ ko thii nchiijin ko dantsjeꞌe na̱ thi ukuiꞌin na̱. 
MRK.4.16	Ko ikanxion chujni te na̱ inchin nuatrigo betsinga ngagaꞌa xro, ko mee chujni thiꞌin juajnee Ndo Dio ko anto chee na̱, 
MRK.4.17	aro ixin chundaꞌa tsjé nueꞌe seꞌa tunchrjeꞌen ka, jañaa chujni kai; ixin thinxinꞌa na̱ jian ko thii thi tangi ko chujni chrjuinꞌa ncheꞌe ngain na̱ ixin dithikaon na̱ juajnee Ndo Dio. Mexinxin ndathinthuꞌe na̱ thi jian juajna bayée na̱. 
MRK.4.18	Ko ikanxion chujni te na̱ inchin nuatrigo betsinga ngagaꞌa kanchaꞌa, mee inchin chujni ukuiꞌin juajnee Ndo Dio, 
MRK.4.19	aro ta na̱ juachaon ixin thi jii ngain nunthe jiꞌi, thi thiakuꞌen na̱ tumi ko thi jianꞌa thiakuꞌen nthauꞌe na̱. Kain jiꞌi tanchrjandaꞌa na̱ thinxin na̱ thi jian juajna ko incheꞌa na̱ thi thetuꞌan juajna. 
MRK.4.20	Ko ikanxion chujni te na̱ inchin nuatrigo betsinga ngain thi chrjuin nche, mee inchin chujni thiꞌin juajnee Ndo Dio ko dayee na̱ juajna ngain anseen na̱ ko ncheꞌe na̱ thi thetuꞌan juajna. Ko jañaa naa nuanchjan dajon naa kan ko the nuanchjan, ko te nuanchjan dajon nii kan nuanchjan ko te dajon naꞌo kan nuanchjan.
MRK.4.21	Ko kai ndachro Jesús:
MRK.4.21	—¿A nchegakaon ni naa xruꞌi kuthimejan tsema ni xruꞌi ngaxiꞌin naa ntha kaja o ngangindeꞌe naa saon? Naꞌi, icha jian nchegakaon ni xruꞌi ixin tsiin ni xruꞌi nui ixin sinchengasaan. 
MRK.4.22	Mexinxin xruꞌin thi jima ke tsununxinꞌa, ko kain thi xraxaon ni ngain anseen ni ko jima, naa nchaꞌon tsununxin. 
MRK.4.23	Jaꞌa ra xro thiꞌin ra, thinxin ra jian.
MRK.4.24	Kai ndachro:
MRK.4.24	—Thinxin ra jian thi thiꞌin ra. Ixin thi ncheꞌe ra ngain icha chujni, jañaa sincheꞌe Ndo Dio ngajin ra, ko xra sayéꞌe ra icha. 
MRK.4.25	Ixin thi uchunda, sayée icha, ko thi xruꞌin chunda, thi nchion chunda xra sachrjeꞌe.
MRK.4.26	Kai ndachro Jesús:
MRK.4.26	—Thi thetuꞌan Ndo Dio mee inchin thenga chujni ngataon jngi. 
MRK.4.27	Ko thi bikenga sadigejua ko tsukjin xingameꞌe ko datho nchaꞌon ko thie. Ko tsee chriꞌin tse ko dangi, aro thi bikenga nueꞌa kexreen dangi ka. 
MRK.4.28	Ko nunthe nchegangi ka, saꞌo chriꞌin ntha xijichjeꞌen ka, kuthimejan ninchjan kuthimejan nuanchjan duanito ninchjan. 
MRK.4.29	Ko are ucha nuanchjan, utaade na̱ katrigo ixin ubithja nchaꞌon sikjejo na̱ thi uguan.
MRK.4.30	Ko kai ndachro Jesús:
MRK.4.30	—¿Keꞌe nchao sinthakininxin thi thetuꞌan Ndo Dio? 
MRK.4.31	Mee inchin tsee diꞌin mostaza ko mee tsee icha nchiin ke kainxin tsee dinga. 
MRK.4.32	Ko are udinga tsee mee, ka dachrjetaon dangi ka icha ke kain ka, ko yeye dangi chaan ka ko kunthua nchao nchechjian kakee ba ngagaꞌa chaan ntha.
MRK.4.33	Jesús kjuaago juajnee Ndo Dio kunixin tsjé thi bakuꞌen, ko jeꞌe bakjaago thi nchao bakinxin chujni. 
MRK.4.34	Ko jeꞌo banichja ngain chujni kunixin tsjé thi bakuꞌen, aro ngain chujnii bandachro keꞌe ruchro thi bakjaago.
MRK.4.35	Nchaꞌon mee are ndakunthie, Jesús ndache chujni bakao:
MRK.4.35	—Ji ná tuenxin jinda.
MRK.4.36	Kuthimejan Jesús ndache kain chujni ixin usarukji na̱ ko ngaa naa ntha barko bengakaꞌo ni bagakao ko sakjui na̱. Ko kai ruee icha ntha barko. 
MRK.4.37	Aro kjuabeꞌo chrintho ko chrin suji ko suji kjamangiathe jinda nganito ntha barko ko uchiaon ruxinkajingi ntha jinda. 
MRK.4.38	Ko Jesús tajijua nuton ntha ko jikjon jaa tajijua, ko chujni bakao jeꞌe binchexingameꞌe na̱ ko ndache na̱:
MRK.4.38	—¡Suixin ke tjaago! ¿Andusanꞌa ixin ndatexinkanjingi ná jinda?
MRK.4.39	Kuthimejan bingathjen Jesús, ko kuetuꞌen chrintho ko jinda ko ndachro:
MRK.4.39	—¡Tenkua! ¡Ko ndakua tadariꞌi!
MRK.4.39	Ko tabeta chrintho ko kain xratao tabeꞌe. 
MRK.4.40	Ko ndachro Jesús ngain chujni bakao:
MRK.4.40	—¿Unda anto xraon ra? ¿Unda xra chunthiaꞌa ra ngain Ndo Dio?
MRK.4.41	Ko jeꞌe na̱ anto xraon na̱, ko ndache choo na̱:
MRK.4.41	—¿Kensen jiꞌi ixin chrintho ko jinda dithikaon thi ndachro jeꞌe?
MRK.5.1	Ko are bathujin na̱ jinda ko biji na̱ ngain nunthe Gadara, 
MRK.5.2	Jesús banianxin ntha barko ko naa xii bechunda espíritu jianꞌa juii ngain Jesús. 
MRK.5.3	Xii jiꞌi beꞌe xa ngayee chinthiꞌi chujni texrabaa, ko xruꞌin chujni bakixiꞌin batse xa, maski chiacadena bakiaxin na̱ xa. 
MRK.5.4	Ixin utsjé nthiꞌa kuia na̱ raa ko ruthee kunixin chia, aro jeꞌe xa bakunchrintaon xa chia ko bagaaña xa chia bakiaxin na̱ raa. Mexinxin xruꞌin kensen bakixiꞌin batse xa. 
MRK.5.5	Ko nchaꞌon ko thie bakji xa ngagaꞌa jna ko ngayee chinthiꞌi chujni texrabaa ko bakuyao xa ko bancheniꞌi xa nthauꞌe xa kunixin xro. 
MRK.5.6	Ko are xra kjínxin bikon xa Jesús, kuinga xa juii xa ngain Jesús ko bethuxin xa ngathexin kon; 
MRK.5.7	ko ndachro xa:
MRK.5.7	—¿Unda dixinthe ngajin? Jaꞌa Jesús, Xeꞌen Ndo Dio, ndo thjen ngajni. ¡Nthatsaꞌan ñao ixin Ndo Dio nchegetanꞌa na tangi!
MRK.5.8	Jañaa ndachro espíritu jianꞌa jiꞌi ixin Jesús udindachro:
MRK.5.8	—¡Jaꞌa espíritu jianꞌa, sathjixin ngain xii jiꞌi!
MRK.5.9	Ko Jesús banchiangi:
MRK.5.9	—¿Kexreen diꞌin jaꞌa?
MRK.5.9	Ko espíritu jianꞌa ndachro:
MRK.5.9	—Jaꞌan diꞌin na Legión ixin jaꞌan ná anto tsjé ná.
MRK.5.10	Ko espíritu jianꞌa anto binchetseꞌen ñao Jesús ixin rugantsjexinꞌa ngain nunthe yaa. 
MRK.5.11	Ko nthi̱ꞌa̱ chiaon binthe anto tsjé kukuchi tenea ba chiaon ruthee jna. 
MRK.5.12	Mexinxin kain espíritu jianꞌa binchetseꞌen ñao Jesús ko ndachro:
MRK.5.12	—Ruaꞌan ni ra ngain kukuchi taꞌa ko tanchrjanda ni ra sixiꞌin ná ngain ba.
MRK.5.13	Ko Jesús bajon juachaxin, ko kain espíritu jianꞌa bachrjexin ngain xii mee, ko sabinthexiꞌin espíritu ngain kukuchi taꞌa. Ko binthe inchin yoo no̱ kukuchi, ko kainxin kukuchi kuanthjen ba thi yasuꞌe ko binthetsiangi ba jinda ko ndabinthegeꞌen ba.
MRK.5.14	Kuthimejan kain chujni bakingaria kukuchi xraon na̱ ko kuinga na̱ kjui na̱ ngain chujni te ngain rajna ko ni te ngain jngi ixin kuekin na̱ thi kuꞌen. Ko chujni juii ixin rutsjeꞌe na̱ keꞌe kuꞌen. 
MRK.5.15	Ko are chujni biji na̱ thi jii Jesús ko bikon na̱ thi xii bechunda tsjé espíritu jianꞌa ixin ujingaa xa lunthue xa ko undakua jii xa, kain na̱ anto xraon na̱. 
MRK.5.16	Ko kain chujni bikon thi kuꞌen jiꞌi kuekin na̱ ngain icha chujni thi kuꞌen thi xii bechunda tsjé espíritu jianꞌa ko thi kuꞌen kain kukuchi. 
MRK.5.17	Ko chujni kuexiꞌin na̱ binchetseꞌen na̱ ñao Jesús ixin sarukjixin nuntheꞌe na̱.
MRK.5.18	Ko are Jesús jitani ntha barko, thi xii bechunda tsjé espíritu jianꞌa binchetseꞌen ñao Jesús ixin rukanchrjanda rukji ngain. 
MRK.5.19	Ko Jesús bithuexinꞌa, ko ndachro:
MRK.5.19	—Sathji ngain ni nchiandui ko thekiꞌin na̱ kain thi bincheꞌe Ndo Dio ngajin, ko kexreen kuiakunuaꞌa ndo.
MRK.5.20	Kuthimejan xii jiꞌi sakjui xa bakekiin xa chujni nunthe Decápolis kain thi bincheꞌe Jesús ngain xa. Ko kain chujni bakiseꞌen na̱ are bakiꞌin na̱ jiꞌi.
MRK.5.21	Are Jesús sakjan tuenxin jinda inaa ngain ntha barko, tsjé chujni xrathe ngandeꞌe nda ko bixindajin na̱, mexinxin tabithuꞌe ngandeꞌe nda. 
MRK.5.22	Ko nthi̱ꞌa̱ biji Jairo, naa xi thetuꞌan ngain niꞌngo, ko are jeꞌe bikon Jesús bethuxin nthajuchjiꞌi chrika ruthee Jesús, 
MRK.5.23	ko anto binchetseꞌen ñao Jesús ko ndachro:
MRK.5.23	—Xan nchrichjanꞌna ndajideꞌen xan. Nthatsaꞌan ñao, chjin ná ko thiin raa ngataꞌa xan ixin tsuxrueꞌen xan ko senꞌa xan.
MRK.5.24	Kuthimejan Jesús sakjui ngain xii mee. Ko anto tsjé chujni ruee ko anto kunthedugee Jesús ngayee na̱. 
MRK.5.25	Ko ngayee chujni jithji naa nchrii ubeniꞌi theyoo nano ixin bagengathjinꞌa thi bagengiꞌi jnii nchra. 
MRK.5.26	Ko ixruꞌin bechunda nchra ixin undabinchexiꞌin nchra kain ngain xi nchexruan bakji nchra, ko kuxruenꞌa nchra ko icha beniꞌi nchra. 
MRK.5.27	Ko jeꞌe nchra ukuiꞌin nchra ixin Jesús banchexrueꞌen tsjé chujni, mexinxin ngayexin chujni jiruee Jesús kjua raa nchra ko kathe nchra ngandeꞌe lunthue Jesús, 
MRK.5.28	ixin baxraxaon nchra: “Ja̱ rukathe maski jeꞌo lunthue Jesús, jaꞌan tsuxruaꞌan na.” 
MRK.5.29	Ko are nchrii mee kathe nchra lunthue Jesús, tabekjio jnii nchra, ko kunuꞌe nchra ixin ukuxrueꞌen nchra. 
MRK.5.30	Ko Jesús kunuꞌe ixin binchexrueꞌen naa chujni kunixin juachaxiin. Mexinxin jeꞌe ngaria ngain chujni ko banchiangi:
MRK.5.30	—¿Kensen kathe lunthuna?
MRK.5.31	Ko chujni bakao Jesús ndachro na̱:
MRK.5.31	—Suixin ridikon ixin anto tsjé chujni tuntheedo na̱ ngaka suixin, ko xradanchiangi: “¿Kensen kathe?”
MRK.5.32	Aro Jesús tsjeꞌe ngayee na̱ ixin rugikon kensen kathe. 
MRK.5.33	Kuthimejan thi nchrii kuxrueꞌen xranga nchra ixin juaxraon, ko kjui nchra ko bethuxin nchra ngathexin kon Jesús, ko ndachro nchra kain thi kuꞌen. 
MRK.5.34	Ko Jesús ndachro ngain nchra:
MRK.5.34	—Xan nchrichjanꞌna, ukuxruaꞌan ixin jaꞌa chunthia ngajin. Chaꞌa, sathji ko ixruꞌin juachjaon richunda.
MRK.5.35	Xra jinichja Jesús are juii kanxion chujni juixin nchianduꞌa Jairo, thi thetuꞌan ngain niꞌngo ko ndachro na̱ ngain:
MRK.5.35	—Xaꞌan undabeꞌen xan, ixruꞌin dindache Xi tjaago.
MRK.5.36	Ko Jesús kuiꞌin thi ndachro na̱, ko jeꞌe ndachro ngain Jairo:
MRK.5.36	—Xraonꞌa, jeꞌo chunthia.
MRK.5.37	Ko Jesús kuanchrjandaꞌa ruruee icha chujni jeꞌo kuanchrjanda Pedro, Jacobo ko Juan, xan choo Jacobo. 
MRK.5.38	Ko are biji na̱ ngain nchianduꞌa Jairo, thi thetuꞌan ngain niꞌngo, kainxin chujni te nthi̱ꞌa̱ anto tetsjanga na̱ ko teta na̱ juachjaon. 
MRK.5.39	Ko are Jesús bixiꞌin ndachro:
MRK.5.39	—¿Unda anto tsjanga ra ko ta ra juachjaon? Xan nchrichjan digenꞌa xan, jeꞌo tajijua xan.
MRK.5.40	Ko chujni kjuanuanka na̱ Jesús, aro jeꞌe ndache na̱ ixin kain na̱ rugachrjexin na̱ nchia. Ko jeꞌo bithuꞌe ndudee ko janee xan nchrichjan ko thi nii chujni bakao Jesús, ko bixiꞌin na̱ thi jii xan nchrichjan. 
MRK.5.41	Ko Jesús tseꞌe raa xan ko ndachro ngain xan:
MRK.5.41	—¡Talita cumi! —mee ruchro: Xan nchrichjan, jaꞌan rindathjo, dingathjen.
MRK.5.42	Ko tuinxon, xan nchrichjan, thi bechunda theyoo nano, bingathjen xan ko nchao kjuixin ruthee xan ko kain chujni anto kuiseꞌen na̱. 
MRK.5.43	Aro Jesús anto kuetuꞌen na̱ ixin xruꞌin kensen rundache na̱ thi bincheꞌe jeꞌe, ko kai kuetuꞌan ixin ruchjee na̱ xan nchrichjan sine xan.
MRK.6.1	Kuthimejan Jesús ko ni bakao sakjuixin na̱ nthi̱ꞌa̱ ko sakjui na̱ Nazaret, rajnee Jesús. 
MRK.6.2	Ko are juii nchaꞌon nchejugaꞌa chujni Israel, Jesús kuexiꞌin kjuaago juajnee Ndo Dio ngain niꞌngo, ko chujni bakiꞌin bakiseꞌen na̱ ixin thi bakjaago jeꞌe, ko ndachro na̱:
MRK.6.2	—¿Thinoo kuangixin xa kain jiꞌi? ¿Kexreen anto jian chunxin xa Ndo Dio ko kexreen ncheꞌe xa thi naꞌa dikunxin ni? 
MRK.6.3	¿Ajeꞌa xii jiꞌi xi carpintero, thi xeꞌen María ko xan choo Jacobo, José, Judas ko Simón? ¿Ajeꞌa nchri choo xa te nchra nthiꞌi ngain rajnaa ná?
MRK.6.3	Mexinxin chujni bagithikaonꞌa na̱ thi bandachro Jesús. 
MRK.6.4	Ko Jesús ndachro:
MRK.6.4	—Kainxin chujni nchesayeꞌe na̱ ni dayee juajnee Ndo Dio, aro ni xrajeꞌo rajnee, ni nduꞌa ko ni chujnii nchesayeꞌa na̱.
MRK.6.5	Mexinxin Jesús nthi̱ꞌa̱ chroꞌa bincheꞌe thi naꞌa bagikunxin chujni. Jeꞌo thuꞌa chujni kuxrueꞌen are jeꞌe kuentaꞌa raa ngataꞌa na̱. 
MRK.6.6	Ko Jesús anto kuiseꞌen ixin chujni nthi̱ꞌa̱ chunthiaꞌa na̱ ngain jeꞌe. Aro Jesús kjui ikanxin rajna te chiaon.
MRK.6.7	Kuthimejan Jesús baye̱e ni theyoo bakao ko ruaꞌan yoo ko yoo na̱ ngain icha rajna ko jeꞌe bajon juachaxin ngain na̱ ixin nchao sengi na̱ espíritu jianꞌa chunda chujni. 
MRK.6.8	Ko kai kuetuꞌen na̱ ixin xruꞌin sikao na̱ nguii thi tsji na̱, ko rugikaoꞌa na̱ thi tsamanxin na̱, xruꞌin niuthja ko tumi. Jeꞌo rugikao na̱ ntha kutho ixin tsjixin na̱, 
MRK.6.9	kathe jichjanga na̱ ko luntho tengaa na̱. 
MRK.6.10	Ko kai ndachro:
MRK.6.10	—Are saso ra ngain naa nchianduꞌa na̱ ko rundathjo ra na̱ ixin nchao sithuꞌa ra, nthi̱ꞌa̱ dithuꞌa ra sachrjexinja ra rajna mee. 
MRK.6.11	Ko ja̱ chrujan rajna sinaoꞌa na̱ sayáꞌa ra na̱ ko sinaoꞌa na̱ tsiꞌin na̱ thi runichja ra, dachrjexin ra rajna mee ko tuntsjenga ra jinche jiyaa kathea ra. Jamee tsjaguxin ra ixin bithikaonꞌa ra na̱.
MRK.6.12	Ko ni theyoo bakao Jesús sabinthekji na̱ ko ndache na̱ kain chujni ixin tsinthuꞌe na̱ thi jianꞌa ncheꞌe na̱ ko sithikaon na̱ Ndo Dio. 
MRK.6.13	Kai bagengi na̱ tsjé espíritu jianꞌa beꞌe ngain chujni, ko bakinga na̱ aceite chujni niꞌi ko bakuxrueꞌen na̱.
MRK.6.14	Chujni anto bakekin na̱ thi bancheꞌe Jesús, mexinxin rey Herodes kunuꞌe thi bancheꞌe jeꞌe, aro kanxion chujni bandachro na̱:
MRK.6.14	—Juan, thi banchegithe chujni, kjan xechon, mexinxin chundaxin juachaxin ncheꞌe kain yaa.
MRK.6.15	Ko ikanxion na̱ bandachro na̱:
MRK.6.15	—Jiꞌi Elías, thi bagayée juajnee Ndo Dio.
MRK.6.15	Ko ikanxion na̱ ndachro na̱:
MRK.6.15	—Xii jiꞌi inchin naa thi bagayée juajnee Ndo Dio are saꞌo.
MRK.6.16	Are Herodes kuiꞌin kain yaa, jeꞌe ndachro:
MRK.6.16	—Jiꞌi Juan, thi jaꞌan kuetuꞌan chrijin jaa ko jai xechon.
MRK.6.17	Ko jiꞌi kuꞌen, ixin are saꞌo Herodes ndachro ixin biaxiꞌin Juan ngain nduꞌa xiiso ko kuiaxin na̱ chiacadena. Jamee bincheꞌe ixin jeꞌe bekaꞌo Herodías, chriꞌi Felipe, xan choo Herodes. 
MRK.6.18	Ko Juan udindachro ngain Herodes:
MRK.6.18	—Jaꞌa jianꞌa rincheꞌe ixin jaꞌa rikoꞌo chriꞌi xan choo.
MRK.6.19	Mexinxin nchri Herodías anto bakuñauꞌe Juan ko binao naruguenxon, aro chroꞌa guen nchra are mee, 
MRK.6.20	ixin Herodes baxraguen Juan ko bakanchrjandaꞌa ixin chrujan runchekao na̱, ixin Herodes benuꞌe ixin Juan bancheꞌe thi jian ko bagithikaon Ndo Dio, ko Herodes banchexruxiꞌin bakiꞌin thi bandachro Juan, maski bakinxinꞌa. 
MRK.6.21	Aro juii naa nchaꞌon, are Herodías nchao banchia ixin rugeꞌen Juan. Ko mee kuꞌen ngain kiee Herodes are chjee juine tsjé chujni, ni baketuꞌan, ni anto renthe ngain nunthe Galilea ko xi baketuꞌan xi soldado. 
MRK.6.22	Ko xeꞌen Herodías bixiꞌin xan ngain thi tene na̱ ko the xan. Ko Herodes ko kain chujni juinekaꞌo anto binchexruxiꞌin na̱ ixin kexreen the xan nchrii mee, mexinxin Herodes ndachro ngain xan nchrii:
MRK.6.22	—¿Keꞌe rinao? Jeꞌo danchia ko jaꞌan ruchjaꞌa.
MRK.6.23	Ko Herodes ndache xan ko bajin ixin juachaxiin chunda jeꞌe, nchao sajon thi sanchia xan ko ndachro:
MRK.6.23	—Jaꞌan nchao ruchjaꞌa kain thi sanchiana, maski sanchiana ngusinenxin nunthe jaꞌan thetuꞌan.
MRK.6.24	Jeꞌe xan bachrje xan ko banchiangiꞌi xan janee xan:
MRK.6.24	—¿Keꞌe sanchia ngain xi rey?
MRK.6.24	Ko janee xan ndachro jan:
MRK.6.24	—¡Danchieꞌe xi rey jaa Juan, thi nchegithe chujni!
MRK.6.25	Ko jaikua kjan xan bixiꞌin xan thi beꞌe xi rey ko ndachro xan:
MRK.6.25	—Jaꞌan jaxon rinaꞌo dichjana jaa Juan ngaa naa laato.
MRK.6.26	Ko xi rey anto kuaa xa juachjaon, aro ixin bajin xa ngathexin kon kain chujni te nthi̱ꞌa̱ ixin sajon xa kain thi sanchia xan nchrii, mexinxin xi rey bajon thi banchia xan ko jañaa chrjuin rukunuꞌe xan. 
MRK.6.27	Ko are mee rey Herodes kuetuꞌen naa xi soldado rukiauꞌe xa jaa Juan. 
MRK.6.28	Ko xi soldado kjui xa ngain thi jiaxiꞌin Juan ko kunchrijin xa jaa ko ngaa laato juiauxin xa ko bajon xa ngain xan nchrii ko jeꞌe xan bajon xan ngain janee xan.
MRK.6.29	Ko are kain chujni bakao Juan kunuꞌe na̱ keꞌe kuꞌen, kjui na̱ biruee na̱ Juan ko bikjabaa na̱.
MRK.6.30	Chujni bakao Jesús kjan xrathe na̱ ngain ko kuekin na̱ thi bincheꞌe na̱ ko kexreen kjuaago na̱ nguii thi kjui na̱. 
MRK.6.31	Kuthimejan Jesús ndachro ngain na̱:
MRK.6.31	—Xrakui ra, chjin ná thi xruꞌin chujni jii ixin nthi̱ꞌa̱ sinchejugaꞌa ra nchin.
MRK.6.31	Jesús ndachro jañaa ixin tsjé chujni bakii ngain na̱, ko chroꞌa bane na̱. 
MRK.6.32	Ko jañaa Jesús ko ni bakao kuani na̱ ngaa naa ntha barko ko sakjui na̱ naa nunthe thi xruꞌin chujni jii. 
MRK.6.33	Aro tsjé chujni batsuan na̱ Jesús ko ni bakao ko bikon na̱ are sabinthekji. Mexinxin tsjé chujni juixin tsjé rajna sakjui na̱ nguixin ngandeꞌe nda, ko bitaon na̱ nthiꞌá ko saꞌo biji na̱ ko nthi̱ꞌa̱ xrathe na̱ ngain Jesús. 
MRK.6.34	Ko are Jesús banianxin ntha barko, bikon anto tsjé chujni ko kuiakunueꞌe na̱ ixin xrathe na̱ nthi̱ꞌa̱ xraa kuleko xruꞌin chujni thingaria. Ko Jesús kuexiꞌin kjuague na̱ tsjé ixin Ndo Dio. 
MRK.6.35	Ko are ukutsukjin, chujni bakao Jesús juii na̱ ngain ko ndachro na̱:
MRK.6.35	—Utsukjin ko nthiꞌi xruꞌin jii. 
MRK.6.36	Thetuꞌen na̱ satsji na̱ thi jii nchia o thi jii rajna ixin sikeꞌna na̱ thi sine na̱.
MRK.6.37	Ko Jesús ndachro:
MRK.6.37	—Jaꞌa ra dajon ra thi sine na̱.
MRK.6.37	Ko ni bakao ndachro na̱:
MRK.6.37	—¿Kexreen jaꞌan ná tsji ná sikeꞌna ná niuthja sine kain chujni teꞌi? Ja̱ tsji ná sikeꞌna ná sinthaxian ná inchin tumi dacha naa chujni ncheꞌe xra nguii nano.
MRK.6.38	Ko Jesús ndachro:
MRK.6.38	—Thji ra ditsjeꞌe ra kejaꞌin niuthja chunda ra.
MRK.6.38	Ko are tsjeꞌe na̱ kejaꞌin niuthja techunda na̱, juii na̱ ko ndachro na̱ ngain Jesús:
MRK.6.38	—Jii naꞌo niuthja ko yoo kuchee.
MRK.6.39	Kuthimejan Jesús kuetuꞌen kainxin chujni ixin ruchjeeya na̱ ko tarunthe na̱ ngataꞌa ka. 
MRK.6.40	Ko jañaa bincheꞌe na̱ ko chjeeya na̱ nanaa renkia na̱ ko ithuꞌa na̱ chjeeya na̱ yoo thi kan ko the na̱. 
MRK.6.41	Kuthimejan Jesús kuaa thi naꞌo niuthja ko thi yoo kuchee ko tsjeꞌe nui ko binchenchaon nio. Kuthimejan baaña niuthja ko chjee chujni bakao ixin kunchjeyeꞌe na̱ nio kain chujni ko kai kunchjeeya na̱ thi yoo kuchee. 
MRK.6.42	Ko kainxin chujni juine na̱ ko kujeꞌe na̱ jian. 
MRK.6.43	Ko ni bakao Jesús batse na̱ theyoo nthaxra tekauntja niuthja ko kuchee xexin bine na̱. 
MRK.6.44	Ko ni bine niuthja kjui inchin naꞌo no̱ ni xii.
MRK.6.45	Kuthimejan Jesús kuetuꞌen chujni bakao ixin rukani na̱ ntha barko ko kuathua na̱ jinda ixin sarukji na̱ ngain rajna Betsaida. Ko Jesús xra bithuꞌe nthi̱ꞌa̱ ixin chuꞌen sarukji kainxin chujni. 
MRK.6.46	Ko are juexin sakjui kain na̱, Jesús sakjui ngain naa jna ixin nichjee Ndo Dio. 
MRK.6.47	Ko are undakunthie, ntha barko nandaa biji ntha ngusine nda rugathujin, ko jeꞌo Jesús bithuꞌe nthi̱ꞌa̱ ngandeꞌe nda. 
MRK.6.48	Ko are uchiaon jidingasaan Jesús bikon ixin anto tangi tedakangi na̱ ntha barko ixin suji tedetan na̱ chrintho. Ko Jesús kjuixin ruthee ngain na̱ ngatauꞌen jinda ko jeꞌe bincheꞌe ixin xraa rugatho nao. 
MRK.6.49	Aro ni bakao bikon na̱ Jesús jithjixin ruthee ngatauꞌen jinda, jeꞌe na̱ xraxaon na̱ ixin naa nthanchaꞌan ko binthekuyao na̱, 
MRK.6.50	ixin kain na̱ bikon na̱ ko anto xraon na̱. Aro Jesús nichja ngain na̱ ko ndachro:
MRK.6.50	—Xraonꞌa ra, jaꞌan Jesús na.
MRK.6.51	Ko kuani ngaa ntha barko thi tengaa na̱, ko tuinxion tabeꞌe chrintho. Ko jeꞌe na̱ xratao bithuꞌe na̱. 
MRK.6.52	Ixin jeꞌe na̱ xra kuinxinꞌa na̱ keꞌe ruchro thi bincheꞌe Jesús ngain thi nchaꞌon binchenchaon niuthja.
MRK.6.53	Are juexin kuathua na̱ jinda, biji na̱ nuntheꞌe Genesaret. Ko nthi̱ꞌa̱ kuenchrua na̱ ntha barko ngandeꞌe jinda. 
MRK.6.54	Ko are banianxin na̱ ntha barko, chujni tuin batsuan na̱ Jesús. 
MRK.6.55	Ko ni nunthe mee, are bakunuꞌe na̱ thinoo beꞌe Jesús, kain ni bechunda ni niꞌi bakiaꞌo na̱ ngain Jesús ni nii na̱ ngain nthatuꞌen na̱. 
MRK.6.56	Ko nguii thi bakji inchin kain rajna, kain rajnanchjan, ko kain ni te ngataon jngi bagakeꞌe na̱ ni niꞌi na̱ ngandeꞌe nthiꞌá ko banchetseꞌen na̱ ñao Jesús ixin rugithuexin rukathe na̱ kara jeꞌo ngandeꞌe lunthue. Ko kainxin chujni bakatheꞌe lunthue Jesús bakuxrueꞌen na̱.
MRK.7.1	Kanxion xi fariseo ko kanxion xi tjaago ley binthekixin xa rajna Jerusalén, binthekunchieꞌen xa ngain Jesús, 
MRK.7.2	ko bikon xa ixin kanxion chujni bakao Jesús tene na̱ ko kunthiꞌa na̱ jinda. 
MRK.7.3	(Ixin kain xi fariseo ko chujni Israel, baneꞌa na̱ ja̱ bakunthiꞌa na̱ jinda tsjé nthiꞌa, ko jañaa bancheꞌe na̱ ixin anto bagithikaunxin na̱ kain thi kjuaago ni ndo dachriꞌi na̱ xrachrjen. 
MRK.7.4	Ko are bakjanxin na̱ ndaasin xruꞌin bane na̱ ja̱ bakunthiꞌa na̱ jinda. Ko xra ncheꞌe na̱ tsjé thi dikukueꞌen na̱, inchin kexreen baxreen laato, chi, ko kain traste chia ko kexreen suni na̱ jian saon banthejuataꞌa na̱.) 
MRK.7.5	Kuthimejan xi fariseo ko xi bakjaago ley banchiangiꞌi na̱ Jesús:
MRK.7.5	—¿Unda chujni chrjiꞌo ncheꞌa na̱ thi binthakuan ná ni ndudachriꞌa ná xrachrjen? Ixin jine na̱ ko tunthiꞌa na̱ jinda tsjé nthiꞌa.
MRK.7.6	Kuthimejan Jesús ndachro:
MRK.7.6	—¡Jaꞌa ra xro kunxon jian ra aro nduaꞌa! Nchao dikji̱n Isaías, thi bagayee juajnee Ndo Dio ixin jaꞌa ra are ndachro:
MRK.7.6	Chujni rajna jiꞌi jeꞌo ruꞌa na̱ nchesayananxin na,
MRK.7.6	aro anseen na̱ xruꞌin tunuꞌe na̱ ixin ruthjuena na̱ jaꞌan.
MRK.7.7	Mexinxin kunxon nchesayana na̱,
MRK.7.7	ixin thi jeꞌe na̱ tenchekueꞌen na̱ chujni juxon thi thetuꞌan xii nthiꞌi ngataꞌa nunthe.
MRK.7.8	Jaꞌa ra idithikaonꞌa ra thi thetuꞌan Ndo Dio ko jeꞌo dithikaon ra thi binthakuaꞌan ra chujni.
MRK.7.9	Ko Jesús xra ndachro ngain na̱:
MRK.7.9	—Jaꞌa ra anto jian dikjee ra ixin kexreen isithikaonꞌa ra thi thetuꞌan Ndo Dio ko jeꞌo ncheꞌe ra thi binthakuaꞌan ra chujni. 
MRK.7.10	Ixin ley bayée Moisés ndachro: “Chundeꞌe ra juasaaya ngain ndudaa ra ko ngain janaa ra”, ko “Thi sinchekininxin jianꞌa ngain ndudee o ngain janee jikininxin seꞌen.” 
MRK.7.11	Ko jaꞌa ra xra tjaago ra ixin naa chujni nchao rundache ndudee o janee: “Jaꞌan chroꞌa tsjengijna suixin ixin kain thi chunda jaꞌan, ndakjan Corbán” (jiꞌi ruchro ixin jaꞌan ubajon kain ngain Ndo Dio). 
MRK.7.12	Ko are jañaa ndachro na̱, jaꞌa ra itanchrjandaꞌa ra na̱ ixin tsjengijna na̱ ndudee na̱ o janee na̱. 
MRK.7.13	Ko jañaa jaꞌa ra incheꞌa ra thi thetuꞌan Ndo Dio, jeꞌo ixin icha dithikaon ra thi kjuaguꞌa ra ni ndo dachriꞌa ra xrachrjen, ko jiꞌi thi kjuaguꞌe ra chujni jai. Ko xra ncheꞌe ra icha thi jianꞌa inchin jiꞌi.
MRK.7.14	Kuthimejan Jesús kjan baye̱e kain chujni ko ndachro:
MRK.7.14	—Thiꞌin ra jian kainxin thi jaꞌan rundachrjan ko thinxin ra. 
MRK.7.15	Jeꞌa thi jine chujni kjanxin na̱ jianꞌa. Thi nchekjan jianꞌa chujni, mee thi dachrjexin ngain anseen na̱. 
MRK.7.16	Jaꞌa ra xro thiꞌin ra, thinxin ra jian.
MRK.7.17	Kuthimejan are Jesús kuinthuꞌe kain chujni, jeꞌe kjan sabixiꞌin nchia ko chujni bakao banchiangi na̱ ngain ixin keꞌe ruchro thi kjuaago. 
MRK.7.18	Ko Jesús ndachro ngain na̱:
MRK.7.18	—¿Akai jaꞌa ra thinxinꞌa ra? ¿Athinxinꞌa ra ixin thi kjan chujni jianꞌa, jeꞌa ixin thi jine na̱? 
MRK.7.19	Ixin thi jine chujni thjiꞌa ngaxiꞌin anseen na̱, mee sathji ngaxiꞌin tseꞌe na̱, kuthimejan dachrje.
MRK.7.19	Ko jañaa ndachro Jesús ixin kain thi jine ni thjua. 
MRK.7.20	Ko kai ndachro:
MRK.7.20	—Thi thixin ngain anseen chujni, mee thi nchekjan na̱ jianꞌa. 
MRK.7.21	Ixin ngain anseen na̱ dachrjexin thi jianꞌa jeꞌe na̱ xraxaon na̱, inchin thi sejuakaꞌo na̱ kexeꞌo chujni, tsee na̱, thi nasuenxon na̱ chujni, 
MRK.7.22	thi dejuakaꞌo na̱ nchrii jeꞌa chriꞌi na̱ ko xii jeꞌa xixiꞌi na̱, thi anto thiakuꞌen na̱ sechunda na̱ tsjé tumi, thi juxon jianꞌa xraxaon na̱, thi juxon ncheeya na̱, thi anto thiakuꞌen na̱ ncheꞌe na̱ thi jianꞌa, thi chjueꞌe na̱, thi nichja na̱ nduaꞌa ixin inaa chujni, thi anto taꞌin ñao na̱ ko thi atho cha thinxin na̱. 
MRK.7.23	Kainxin thi jianꞌa yaa thixin ngain anseen na̱ ko mee thi nchekjan na̱ chujni jianꞌa.
MRK.7.24	Jesús sakjuixin nthi̱ꞌa̱ ko sakjui ngain nuntheꞌe rajna Tiro ko rajna Sidón. Ko nthi̱ꞌa̱ bithuꞌe ngain naa nchia ko binaoꞌa ixin rukunuꞌe chujni thinoo beꞌe jeꞌe. Aro chujni kunuꞌe na̱ thinoo beꞌe. 
MRK.7.25	Ko tuin kunuꞌe janee naa xan nchrii bechunda espíritu jianꞌa ixin nthi̱ꞌa̱ beꞌe Jesús, mexinxin kjui ko bethuxin ngakee ruthee Jesús. 
MRK.7.26	Naniita jiꞌi kukueꞌen inchin ni griego ixin juixin ngain nunthe Sirofenicia. Ko binchetseꞌen nchra ñao Jesús ixin rugantsje espíritu jianꞌa bexiꞌin xeꞌen nchra. 
MRK.7.27	Aro Jesús ndachro ngain naniita:
MRK.7.27	—Tajanda saꞌo tsjengijna chujni judío. Ixin nchaoꞌa jii ja̱ naa ndudaꞌa santsjeꞌe ndo xeꞌen ndo niuthja ixin ruchjee ndo kunia.
MRK.7.28	Ko naniita batheꞌe ngain Jesús:
MRK.7.28	—¡Jaan, ndua! Aro kunia jingiꞌi nthanchaon kai jine ba nchuchjeꞌen niuthja thingo chjan.
MRK.7.29	Ko Jesús ndachro:
MRK.7.29	—¡Jaan, atho nchao ndachro jaꞌa! Chaꞌa ko sathji ixin espíritu jianꞌa usakjuixin ngain xaꞌan.
MRK.7.30	Ko are naniita mee biji nchianduꞌa, bithja xeꞌen tajitsingataꞌa xan saon, ko espíritu jianꞌa bechunda xan usadikjixin ngain xan.
MRK.7.31	Kuthimejan Jesús sakjanxin nuntheꞌe rajna Tiro ko batho ngain rajna Sidón ko no nuntheꞌe Decápolis, bijija ngain nda diꞌin Galilea. 
MRK.7.32	Ko nthi̱ꞌa̱ bikauꞌe na̱ Jesús naa xii chroꞌa bakiꞌin ko chroꞌa banichja, ko binchetseꞌen na̱ ñao jeꞌe ixin tsiin raa ngataꞌa xii mee ixin rukuxrueꞌen xa. 
MRK.7.33	Ko Jesús bachrjendakaꞌo xii mee ngayexin kain chujni ko xranxiꞌin kon raa ngain ndatsjuen xa ko kuinga ndathee kon raa ko katheꞌe neje xa. 
MRK.7.34	Kuthimejan tsjeꞌe Jesús ngajni, ko baaba suji ko ndachro ngain xa:
MRK.7.34	—¡Efata! —mee ruchro: ¡Xireꞌe!
MRK.7.35	Ko xiree ndatsjuen xa ko unchao kuiꞌin xa ko unchao nichja xa. 
MRK.7.36	Ko Jesús kuetuꞌen kain chujni ixin rundachroꞌa na̱ keꞌe bincheꞌe. Ko are jeꞌe icha baketuꞌen na̱ ixin rundachroꞌa na̱, jeꞌe na̱ icha bakekin na̱. 
MRK.7.37	Aro chujni anto kuiseꞌen na̱ ko bandachro na̱:
MRK.7.37	—¡Jeꞌe nchao ncheꞌe kain! Ixin chujni thinꞌa, jeꞌe nchao nchekiꞌin na̱ ko chujni nichjaꞌa, jeꞌe nchao nchenichja na̱.
MRK.8.1	Ko nchaꞌon taꞌa kjan xrathe tsjé chujni ngain Jesús, ko xruꞌin bechunda na̱ ixin rujine na̱. Mexinxin Jesús baye̱e chujni bakao ko ndachro ngain na̱:
MRK.8.2	—Jaꞌan nchenina chujni teꞌi ixin uchunda nii nchaꞌon te na̱ nthiꞌi ngajin, ko xruꞌin chunda na̱ ixin sine na̱. 
MRK.8.3	Ja̱ rundathjan na̱ ixin satsji na̱ nchianduꞌa na̱ ko xruꞌin sine na̱ ndasendaxin na̱ ntha ngatja nthiꞌá, ixin kanxion na̱ kjín juixin na̱.
MRK.8.4	Ko chujni bakao Jesús ndachro na̱:
MRK.8.4	—¿Thinoo siruee na̱ tsjé niuthja ixin sine kain chujni teꞌi? Ixin nthiꞌi thi te ná xruꞌin jii.
MRK.8.5	Jesús banchiangi ngain na̱ ko ndachro:
MRK.8.5	—¿Kejaꞌin niuthja chunda ra?
MRK.8.5	Ko jeꞌe na̱ ndachro na̱:
MRK.8.5	—Yaato niuthja.
MRK.8.6	Kuthimejan Jesús kuetuꞌen kainxin chujni tabinthe na̱ ngataꞌa nunthe, ko jeꞌe kuaa thi yaato niuthja ko kuexruxiꞌin Ndo Dio, ko kunchjenga nio ko bajon nio ngain ni bakao ixin jeꞌe na̱ kunchjeeya na̱ nio ngain chujni. Ko jañaa bincheꞌe na̱. 
MRK.8.7	Kai bechunda na̱ kanxion kuchechjan, ko Jesús kuexruxiꞌin Ndo Dio ko bajon ba ngain ni bakao ixin kai kunchjeeya na̱ ba. 
MRK.8.8	Kainxin na̱ bine na̱ ko kujeꞌe na̱ jian. Kuthimejan xra binchekaon na̱ yaato nthaxra thi xexin bine na̱. 
MRK.8.9	Ko kain chujni bine, kjui inchin noo no̱ na̱. Ko Jesús chuꞌen sakjuika kain na̱, 
MRK.8.10	kuthimejan jeꞌe ko ni bakao kuani na̱ ntha barko ko sakjui na̱ nuntheꞌe Dalmanuta.
MRK.8.11	Ko are biji na̱ nthi̱ꞌa̱, kunchieꞌen kanxion xi fariseo ngain Jesús ko tsjé banchiangiꞌi xa ixin jañaa Jesús runcheꞌe thi ruganchia xa, ko banchieꞌe xa runcheꞌe naa thi xra naꞌa dikunxin ni rukixin ngajni. 
MRK.8.12	Kuthimejan Jesús anto suji baaba ko ndachro:
MRK.8.12	—¿Unda chujni te jai rinao na̱ sikon na̱ naa thi xra naꞌa dikunxin na̱? Aro jaꞌa ra rindathjo ra ixin xruꞌin jiꞌi sikon ra.
MRK.8.13	Ko Jesús kuinthuꞌe kain xa nthi̱ꞌa̱ ko kjan bengaa ntha barko ko sakjui tuenxin jinda.
MRK.8.14	Ko chujni bakao Jesús ndatjañeꞌe na̱ bikaoꞌa na̱ niuthja ixin rujine na̱. Ko jeꞌo nakua niuthja bechunda na̱ are tethji na̱ ngaa ntha barko. 
MRK.8.15	Kuthimejan Jesús kuetuꞌen na̱ ko ndachro:
MRK.8.15	—Tsjeꞌe ra jian thi nchegeꞌen nchue niuthja chunda xi fariseo ko thi nchegeꞌen nchoꞌo chunda Herodes.
MRK.8.16	Ko ni bakao Jesús ndache choo na̱:
MRK.8.16	—Jañaa jinichja ixin xruꞌin niuthja bikoo ná.
MRK.8.17	Aro Jesús kunuꞌe keꞌe tetjao na̱ ko ndachro ngain na̱:
MRK.8.17	—¿Unda tetjao choo ra ixin chundaꞌa ra niuthja? ¿Axra dikonꞌa ra ko xra thinxinꞌa ra? ¿Unda jaꞌa ra xruꞌin thinxin ra? 
MRK.8.18	Maski tatetsjeꞌe ra, aro xraa chujni dikonꞌa te ra, thiꞌin ra, aro xraa chujni thinꞌa te ra. ¿A undatjañaꞌa ra? 
MRK.8.19	Are jaꞌan kunchjenga thi naꞌo niuthja ixin bine thi naꞌo no̱ xii, ¿kejaꞌin nthaxra xra binchekaon ra thi xexin bine na̱?
MRK.8.19	Kuthimejan ni bakao Jesús ndachro na̱:
MRK.8.19	—Theyoo nthaxra.
MRK.8.20	Kuthimejan ndachro Jesús inaa:
MRK.8.20	—Ko are jaꞌan kunchjenga thi yaato niuthja ixin bine thi noo no̱ chujni, ¿kejaꞌin nthaxra xra binchekaon ra thi xexin bine na̱?
MRK.8.20	Ko ni bakao Jesús ndachro na̱:
MRK.8.20	—Yaato nthaxra.
MRK.8.21	Kuthimejan Jesús ndachro ngain na̱:
MRK.8.21	—¿Ko unda xra thinxinꞌa ra thi jaꞌan ndathjo ra?
MRK.8.22	Ko are biji na̱ ngain rajna Betsaida, kanxion chujni nthi̱ꞌa̱ juiauꞌe na̱ Jesús naa xii chroꞌa bagikon. Ko binchetseꞌen na̱ ñao ixin rukathe. 
MRK.8.23	Ko Jesús tseꞌe raa xii mee ko sabikao ngandeꞌe rajna. Ko nthi̱ꞌa̱ Jesús kjua ndathee ngain jmakon xa ko bakeꞌe raa ngataꞌa xa, ko banchiangiꞌi xa ixin aunchao dikon xa. 
MRK.8.24	Ko jeꞌe xa ndachro xa:
MRK.8.24	—Jaan, dikon chujni, aro xraa nthaa te na̱ ko satethji ntha.
MRK.8.25	Kuthimejan Jesús bakeꞌe raa ngain jmakon xa inaa, ko thi bagikonꞌa ukuxrueꞌen jmakon ko ubikon jian. 
MRK.8.26	Kuthimejan Jesús kuetuꞌen xa ixin sarukji xa nchianduꞌa xa ko ndache xa:
MRK.8.26	—Kjanxinꞌa rajna ko xruꞌin chujni thekiꞌin thi kuꞌen.
MRK.8.27	Jesús ko chujni bakao sakjui na̱ ngain rajnanchjan te chiaon rajna diꞌin Cesariee Filipo. Ko are tethji na̱ ngatja nthiꞌá, Jesús banchiangiꞌi na̱:
MRK.8.27	—¿Keꞌe ndachro chujni ixin kensen na jaꞌan?
MRK.8.28	Ko jeꞌe na̱ ndachro na̱:
MRK.8.28	—Kanxion chujni ndachro na̱ ixin jaꞌa Juan thi banchegithe chujni, ikanxion na̱ ndachro na̱ ixin jaꞌa Elías ko ikanxion na̱ ndachro na̱ ixin jaꞌa naa chujni dayee juajnee Ndo Dio.
MRK.8.29	Kuthimejan Jesús banchiangi ngain ni bakao:
MRK.8.29	—Ko jaꞌa ra, ¿keꞌe ndachro ra ixin kensen na jaꞌan?
MRK.8.29	Ko Pedro ndachro ngain Jesús:
MRK.8.29	—Suixin thi Cristo.
MRK.8.30	Aro Jesús kuetuꞌen chujni bakao ixin xruꞌin chujni rundache na̱ ixin jeꞌe thi Cristo.
MRK.8.31	Kuthimejan Jesús kuexiꞌin kjuague chujni bakao ixin jeꞌe, thi Xii juixin ngajni, rugunda anto tangi tsuꞌen ngaa raa kain xi thetuꞌan ngain rajna, kain xi thetuꞌen xi daana ko kain xi tjaago ley. Ko ndachro ixin naruguenxon na̱, aro ngain nchaꞌon ninxin jeꞌe ruxechon. 
MRK.8.32	Ko ixin Jesús jian ndachro keꞌe rukuꞌen, mexinxin Pedro bantsjenda Jesús ko binchesatheꞌe. 
MRK.8.33	Aro Jesús ngaria ko tsjeꞌe chujni bakao, ko binchesatheꞌe Pedro ko ndachro:
MRK.8.33	—¡Sathjixin ngajin ixin jaꞌa rinichja xraa nchiijin! Ko jaꞌa xraxaonꞌa inchin xraxaon Ndo Dio, jaꞌa jeꞌo xraxaon inchin xraxaon chujni te ngain nunthe jiꞌi.
MRK.8.34	Kuthimejan Jesús baye̱e chujni bakao ko kain chujni te nthi̱ꞌa̱ ko ndachro:
MRK.8.34	—Ja̱ chrujan thi rinao rurueꞌe na, rugunda rutjañeꞌe kain thi jixraxaon sincheꞌe, maski anto tangi tsuꞌen ko ja̱ rugunda seꞌen, seꞌen ixin jaꞌan, ko rurueꞌe na. 
MRK.8.35	Ixin thi rinao xruꞌin tsuꞌen, chujni jiꞌi icha daka ndasitjaan. Aro thi ruxrajon tangi tsuꞌen ko ruxrajon seꞌen ixin tjaago thi jaꞌan nthaꞌa, chujni mee rukjan inaa chujni narua ko xruꞌin nchaꞌon seꞌen. 
MRK.8.36	Ixin xruꞌin xree ja̱ naa chujni sacha kainxin thi jii ngain nunthe jiꞌi ko ndasinchetjaan almee. 
MRK.8.37	¿O kejaꞌin tsenanxin chujni almee? 
MRK.8.38	Ja̱ chrujan chujni tusuee runichja ixin jaꞌan ko ixin thi jian juajnana ngain chujni ncheꞌe jianꞌa ko nchesayeꞌa Ndo Dio, kai jaꞌan, thi Xii juixin ngajni, tsusuaꞌna ixin chujni mee are siꞌi kunixin juachaxiin Ndudana ko kain ángel jii nthi̱ꞌa̱ ngajni.
MRK.9.1	Kai ndachro Jesús ngain na̱:
MRK.9.1	—Ndua thi rindathjo ra, ixin kanxion ra xro te ra nthiꞌi senꞌa ra sikunja ra kexreen tsii thi thetuꞌan Ndo Dio nthiꞌi kunixin juachaxiin ndo.
MRK.9.2	Batho inkjaon nchaꞌon, kuthimejan Jesús sabikao jeꞌo Pedro, Jacobo ko Juan ngagaꞌa naa jna anto nui. Ko nthi̱ꞌa̱ kanio ni teꞌi bikon na̱ Jesús anto ujee. 
MRK.9.3	Ko lunthue kungixima luntho ko anto ndakurua luntho inchin chrintha. Ko xruꞌin chujni nchao rukjeen luntho ko runcherua inchin luntho mee. 
MRK.9.4	Ko kununxin Elías ko Moisés, ko tetjao Jesús. 
MRK.9.5	Kuthimejan Pedro ndachro ngain Jesús:
MRK.9.5	—Suixin ke tjaago, anto nchao ixin jaꞌan ná te ná nthiꞌi. Sinthachjian ná nii nchiachjan, naa ixin Suixin, naa ixin Moisés ko inaa nchiachjan ixin Elías.
MRK.9.6	Ko jiꞌi nichja Pedro ixin benueꞌa keꞌe runichja ixin jeꞌe ko kayui ni beꞌe ngain anto xraon na̱. 
MRK.9.7	Kuthimejan juii naa thjui ko jeꞌe na̱ ndabithuꞌe na̱ ngakjan thjui. Ko ngakjan thjui mee juixin naa tha ndachro:
MRK.9.7	—Jiꞌi thi Xanꞌna, xan anto thjuaa. Dithikaon ra thi rundathjo ra xan.
MRK.9.8	Ko tuinxion tsjeꞌe na̱ nguixin ngandajin na̱ aro ixruꞌin bikon na̱. Jeꞌo bikon na̱ Jesús tajingathjen nthi̱ꞌa̱.
MRK.9.9	Ko are banianxin na̱ ngain jna mee, Jesús kuetuꞌen kanio na̱ ixin xruꞌin chujni rundache na̱ thi bikon na̱, ruxechunja ngakjan ni ndadigeꞌen thi Xii juixin ngajni. 
MRK.9.10	Mexinxin xruꞌin chujni ndache na̱ thi bikon na̱. Aro anto baganchiangiꞌi choo na̱ ixin keꞌe ruchro thi ruxechon ngakjan ni ndadigeꞌen. 
MRK.9.11	Kuthimejan banchiangi na̱ ngain Jesús ko ndachro na̱:
MRK.9.11	—¿Unda ndachro kain xi tjaago ley ixin Elías rugunda tsii saꞌo?
MRK.9.12	Jesús ndachro ngain na̱:
MRK.9.12	—Jaan, ndua Elías thi tsii icha saꞌo ko sinchechjian thi nchaoꞌa jii. Ko kai ndachro ngain Xruen Ndo Dio ixin jaꞌan, thi Xii juixin ngajni, anto tangi tsunna ko tsjé chujni tsjanua na na̱ jaꞌan ixin sithikaonꞌa na na̱. 
MRK.9.13	Aro jaꞌan rundathjo ra ixin Elías ujuii, ko chujni bincheꞌe na̱ inchin binao na̱ ngain jeꞌe inchin jitaxin ngain Xruen Ndo Dio ixin thi rukuꞌen jeꞌe.
MRK.9.14	Ko are juii na̱ ngain thi bithuꞌe icha ni bakao Jesús, bikon na̱ anto tsjé chujni ngandajin ni bithuꞌe, ko kai beꞌe kanxion xi tjaago ley ko suji jitjao xa ni bithuꞌe nthi̱ꞌa̱. 
MRK.9.15	Ko are bikon chujni ixin biji Jesús, kain na̱ anto kuiseꞌen na̱ ko kuinga na̱ ngain jeꞌe ixin chjee na̱ juajna. 
MRK.9.16	Ko Jesús banchiangi ngain ni bithuꞌe ko ndachro:
MRK.9.16	—¿Keꞌe tetjao ra ngain xi tjaago ley temee?
MRK.9.17	Ko naa chujni beꞌe nthi̱ꞌa̱ ndachro:
MRK.9.17	—Suixin ke tjaago, nthiꞌi bikian xanꞌna ngajin ixin chunda xan naa espíritu jianꞌa, thi banchethapo xan. 
MRK.9.18	Ko are espíritu thetuꞌan ngain xan, tuntsjenga xan ko danka xan ngataꞌa nunthe, ko tuxro thixin ruꞌa xan ko netaon neno xan ko tatuncha xan. Ko ubinthatsaan ñao chujni chrjiꞌo ixin rugantsjeꞌe na̱ espíritu jiꞌi aro chroꞌa bantsje na̱ espíritu.
MRK.9.19	Jesús ndachro:
MRK.9.19	—¿Unda chujni te jai chroꞌa chunthia na̱? ¿Kensa xra rugunda sariꞌi ngajin ra? ¿Ko xra kensa tsixinna ngajin ra? Sikuꞌna ra xan nthiꞌi.
MRK.9.20	Kuthimejan juiaꞌo na̱ xan ngain Jesús. Ko are espíritu jianꞌa bikon Jesús, banchegetan xan tangi ko banka xan ngataꞌa nunthe, ko chrinduꞌa xan ko tuxro juixin ruꞌa xan. 
MRK.9.21	Kuthimejan Jesús banchiangiꞌi ndudee xan ko ndachro:
MRK.9.21	—¿Ukieꞌen nano tuꞌen xan jaꞌin?
MRK.9.21	Ko ndudee xan ndachro ndo:
MRK.9.21	—Kuexinxin xan are xra nchiin xan. 
MRK.9.22	Ko anto tsjé nthiꞌa espíritu jianꞌa jiꞌi dankathe xan ngathe xruꞌi ko tjangi xan jinda ixin ruguen xan. Ja̱ nchao, nthatsaꞌan ñao, thiakunuana ni ra ko nchexrueꞌen xanꞌna.
MRK.9.23	Ko ndachro Jesús:
MRK.9.23	—¿Kexreen, ja̱ nchao? Thi chujni dithikaon, tuꞌen kain thi danchia.
MRK.9.24	Ko jaikua ndudee xan suji ndachro ndo:
MRK.9.24	—Dithikaꞌon, ko thjengijna na ixin icha sithikaꞌon.
MRK.9.25	Ko are bikon Jesús kunchieꞌen anto tsjé chujni, Jesús binchesatheꞌe espíritu jianꞌa beꞌe ngain chjan mee ko ndachro:
MRK.9.25	—Jaꞌa espíritu, thi nchethapo ko nchekuxro chjan jiꞌi, jaꞌan rithetuꞌan dachrjexin xan ko ikjanꞌa ngain xan.
MRK.9.26	Ko jeꞌe espíritu jianꞌa mee kuyao suji ko kjan kuntsjenga xan suji ko bachrjexin ngain xan, ko jeꞌe xan xraa ndabeꞌen xan. Ko chujni te nthi̱ꞌa̱ ndachro na̱ ixin undabeꞌen xan. 
MRK.9.27	Aro Jesús tseꞌe raa xan ko binchengithjen xan ko jeꞌe xan bingathjen xan.
MRK.9.28	Ko are Jesús bixiꞌin naa nchia, ni bakao jeꞌe bantsjenda na̱ ko banchiangi na̱:
MRK.9.28	—¿Unda jaꞌan ná chroꞌa bengi ná espíritu jianꞌa yaa?
MRK.9.29	Ko Jesús ndachro:
MRK.9.29	—Espíritu teꞌi dantsje ni jeꞌo are nichjee ni Ndo Dio ko are nchekjaaño ni.
MRK.9.30	Ko are Jesús ko chujni bakao sakjuixin na̱ nthi̱ꞌa̱ batho na̱ no nuntheꞌe Galilea. Aro Jesús binaoꞌa ixin chujni rukunuꞌe thinoo beꞌe jeꞌe, 
MRK.9.31	ixin jeꞌe bakjague chujni bakao ko bandachro ngain na̱: Jaꞌan thi Xii juixin ngajni, chujni sajon na na̱ ngain chujni nasuenxon na. Aro kuthejan ngain nchaꞌon ninxin jaꞌan ruxechon na. 
MRK.9.32	Aro chujni bakao Jesús kuinxinꞌa na̱ thi ndachro jeꞌe, ko xraunkua na̱ ruganchiangi na̱ keꞌe ruchro thi nichja Jesús.
MRK.9.33	Kuthimejan are biji na̱ ngain rajna Capernaum ko are utate na̱ ngaxiꞌin nchia, Jesús banchiangiꞌi chujni bakao ko ndachro:
MRK.9.33	—¿Keꞌe tedanchiangiꞌi choo ra are juiꞌi ná ngatja nthiꞌá?
MRK.9.34	Aro jeꞌe na̱ tenkua na̱ ixin are juii na̱ ngatja nthiꞌá, banchiangiꞌi choo na̱ ixin kensen thi icha renthe. 
MRK.9.35	Kuthimejan Jesús tabeꞌe ko baye̱e ni theyoo bakao ko ndachro ngain na̱:
MRK.9.35	—Ja̱ chrujan chujni rinao icha tsurenthe, rugunda sincheꞌe inchin naa chujni tunueꞌa renthe ko icha tsjengijna kainxin chujni.
MRK.9.36	Kuthimejan Jesús tseꞌe raa naa xan nchinchjan ko bakeꞌe xan ngayee na̱, kuthimejan kjuua xan ko ndachro ngain na̱:
MRK.9.37	—Chujni sayée naa xan nchinchjan inchin xan jiꞌi, ixin dithikaon na na̱ jaꞌan, kai tedayeꞌna na̱ ko chujni sayéꞌna kai sayée na̱ thi ruaꞌan na jaꞌan.
MRK.9.38	Kuthimejan ndachro Juan ngain Jesús:
MRK.9.38	—Suixin ke tjaago, jaꞌan ná bikon ná naa xii jichunda juachaxian ixin kai dengi espíritu jianꞌa, aro jaꞌan ná ndathjan ná xa ixin isincheꞌa xa mee ixin chrjiꞌa xa ngajin ná.
MRK.9.39	Ko Jesús ndachro:
MRK.9.39	—Kayakuenꞌa ra chujni mee, ixin kain chujni ncheꞌe thi naꞌa dikunxin chujni kunixin juachaxinna, chujni mee chroꞌa runichja jianꞌa ixin jaꞌan. 
MRK.9.40	Ixin chujni ningakuanꞌa ná, chujni mee jii ngajin ná. 
MRK.9.41	Ko kexeꞌo chujni sajon maski naa xalo jinda ngajin ra jeꞌo ixin dithikaon ni ra jaꞌan, ndua rundathjo ra ixin chujni mee ujikininxin ixin Ndo Dio tsjengeꞌe na̱ ꞌna.
MRK.9.42	Ko Jesús ndachro kai:
MRK.9.42	—Ja̱ chrujan ra ixin thi jianꞌa sincheꞌe ra isithikaonꞌa inaa chujni nandaa jidithikaon na jaꞌan, icha jian ruchrianito ngain thusin ra naa xruchrin ko rukjangi ra na̱ ngain ndachaon. 
MRK.9.43	Ko ja̱ naa raa rinchexin thi jianꞌa, icha jian tunchrijin ra. Ixin icha jian rukjan inaa chujni narua maski koꞌa naa raa ke tsji kunixin kayui raa ngain xruꞌi thi xruꞌin nchaꞌon sanga, 
MRK.9.44	Ko nthi̱ꞌa̱ kutsindo denꞌa ba ko xruꞌi xruꞌin nchaꞌon danga xrui. 
MRK.9.45	Ko ja̱ chrujan ruthaa rinchexin thi jianꞌa, icha jian tunchrijin ruthe. Ixin icha jian rukjan inaa chujni narua maski koꞌa naa ruthaa ke tsji kunixin kayui ruthaa ngain xruꞌi thi xruꞌin nchaꞌon sanga, 
MRK.9.46	ko nthi̱ꞌa̱ kutsindo denꞌa ba, ko xruꞌi xruꞌin nchaꞌon danga. 
MRK.9.47	Ja̱ thi dikon jmakon nthaxraxaon sincheꞌe thi jianꞌa, icha jian dantsjengi jmakon ko tja kjín, ixin icha jian rukjan inaa chujni narua maski koꞌa naa jmakon ke tsji kunixin kayuixin jmakon ngain thi xruꞌi dangaꞌa. 
MRK.9.48	Ko nthi̱ꞌa̱ kutsindo denꞌa ba ko xruꞌi xruꞌin nchaꞌon danga.
MRK.9.49	’Kain ra tsuꞌan ra inchin nthao ta xijntha ko chjan ngathe xruꞌi. 
MRK.9.50	Xijntha jian. Aro ja̱ xijntha ndarukuxruathe, ¿kexreen nchao sinchegunda chujni xijntha mee? Mexinxin jaꞌa ra kjan ra jian chujni, jañaa inchin xijntha nchejni kain. Ko chrjuin dakjiꞌo choo ra.
MRK.10.1	Jesús bachrjexin rajna Capernaum, ko sakjui no nuntheꞌe Judea ko no tuenxin nda Jordán. Ko nthi̱ꞌa̱ kjan xrathe chujni ngain Jesús inaa, ko banchekueꞌen na̱ inchin jeꞌe bancheꞌe. 
MRK.10.2	Kuthimejan kunchieꞌen kanxion xi fariseo ngain Jesús ixin runchenichja xa Jesús naa thi nchaoꞌa jii ixin nchao rukjangixin xa. Ko banchiangiꞌi xa anchao naa xii sachrjendeꞌe xa chriꞌi xa. 
MRK.10.3	Kuthimejan Jesús ndachro ngain xa:
MRK.10.3	—¿Keꞌe kuetuꞌan ley bayée Moisés?
MRK.10.4	Kuthimejan jeꞌe xa ndachro xa:
MRK.10.4	—Moisés bajon juachaxin ixin nchao sajon ni ngain nchra naa xroon setaxin ixin unda bachrjendeꞌe choo ni, ko jañaa nchao rundache ni nchra satsji nchra.
MRK.10.5	Kuthimejan ndachro Jesús ngain xa:
MRK.10.5	—Moisés kuetuꞌan jañaa ixin jaꞌa ra atho cha thinxin ra. 
MRK.10.6	Aro ndachro ngain Xruen Ndo Dio ixin are kainxin kuexiꞌin beꞌe Ndo Dio binchechjian ndo xii ko nchrii. 
MRK.10.7	Kai ndachro: “Mexinxin xii dachrjendeꞌe xa ndudee xa ko janee xa ixin sekaꞌo xa chriꞌi xa. 
MRK.10.8	Ko kayuixin chujni mee rukjan na̱ inchin nakuaxinxon chujni.” Ko ijeꞌa yoo chujni ixin ndakjan na̱ xraa nakua chujni. 
MRK.10.9	Mexinxin thi ni Ndo Dio binchekjan nakua chujni, chujni chroꞌa santsjendeꞌe choo na̱.
MRK.10.10	Ko are sakjan na̱ nchia, chujni bakao Jesús banchiangiꞌi na̱ ixin keꞌe ruchro thi ndachro. 
MRK.10.11	Ko Jesús ndachro ngain na̱:
MRK.10.11	—Thi xii sachrjendeꞌe chriꞌi ko sekaꞌo inaa nchra jincheꞌe jianꞌa ngain chriꞌi ixin jidejuakaꞌo inaa nchrii jeꞌa chriꞌi. 
MRK.10.12	Ko ja̱ thi nchrii sachrjendeꞌe xixiꞌi ko sekaꞌo nchra inaa xa, kai nchrii mee jianꞌa jincheꞌe ngain xixiꞌi ixin jidejuakaꞌo inaa xii jeꞌa xixiꞌi.
MRK.10.13	Ko juiaꞌo na̱ kanxion xan nchinnchinchjan ngain Jesús ixin rukathe xan kunixin raa. Aro chujni bakao Jesús binchesatheꞌe chujni juiaꞌo chjan teꞌi. 
MRK.10.14	Ko are Jesús bikon yaa, guñao ko ndachro ngain chujni bakao:
MRK.10.14	—Tanchrjanda ra xan nchinnchinchjan tsii xan ngajin; kayakuenꞌa ra xan. Ixin thi thetuꞌan Ndo Dio, jeꞌo sixiꞌin thi chujni ncheꞌe xraa jeꞌe xan. 
MRK.10.15	Jaꞌan ndua thi rundathjo ra, ja̱ sithikaonꞌa ra ngain Ndo Dio inchin dithikaon naa xan nchinchjan, jaꞌa ra chroꞌa sixiꞌin ra nthi̱ꞌa̱ thi thetuꞌan ndo.
MRK.10.16	Ko are Jesús juexin kjuua xan nchinnchinchjan teꞌi, kuentaꞌa raa ngataꞌa xan ko binchenchaon xan.
MRK.10.17	Kuthimejan, are Jesús sajithji, naa thi xii kuinga ngain jeꞌe ko bethuxin ngain Jesús ko ndachro:
MRK.10.17	—Suixin ke tjaago ko jian chujni, ¿keꞌe rugunda sinthaꞌa jaꞌan ixin nchao rukjan na inaa chujni narua ko xruꞌin nchaꞌon tsjexin?
MRK.10.18	Jesús ndachro:
MRK.10.18	—¿Unda ndachro ixin jaꞌan jian na? Xruꞌin inaa thi icha jian, jeꞌo nakuaxinxon thi jian, ko mee Ndo Dio. 
MRK.10.19	Jaꞌa uchunxin thi kuetuꞌan Ndo Dio thi ndachro: “Duenꞌa chujni, darichrikoꞌa nchrii jeꞌa chriꞌa o xii jeꞌa xixiꞌa, theꞌa, nichjaꞌa thi jeꞌa ndua ixin inaa chujni, ncheyeꞌa chujni ko chundeꞌe juasaaya ndudaa ko janaa.”
MRK.10.20	Kuthimejan thi xii ndachro:
MRK.10.20	—Suixin ke tjaago, kain yaa nthaꞌa ko banthaꞌa are xra xan xii na.
MRK.10.21	Ko Jesús bikon kunixin juathjua ko ndachro ngain xa:
MRK.10.21	—Jeꞌo nakua thi ditjaan sincheꞌe. Thji ko nchekji kain thi chunda ko tunchjeyeꞌe tumia chujni nua, ko tsjé ruchunda nthi̱ꞌa̱ ngajni. Kuthimejan siꞌi ko rueꞌna.
MRK.10.22	Ko are kuiꞌin xa kain yaa kuaa xa juachjaon ko tabechiin xa ko sakjui xa ixin anto tsjé bechunda xa.
MRK.10.23	Kuthimejan Jesús tsjeꞌe ngayee chujni bakao ko ndachro ngain na̱:
MRK.10.23	—¡Anto tangi ixin naa chujni chunda anto tsjé tumi nchao sixiꞌin nthi̱ꞌa̱ thi thetuꞌan Ndo Dio!
MRK.10.24	Ko chujni bakao Jesús anto kuiseꞌen na̱ ixin thi nichja jeꞌe. Aro Jesús kjan ndachro ngain na̱ inaa:
MRK.10.24	—¡Anto tangi sixiꞌin ngain thi thetuꞌan Ndo Dio chujni chunthia ixin tumii tsjengijna! 
MRK.10.25	Icha tangiꞌa naa kucamello sathuxiꞌin ba thuechjeꞌen naa nthachia ke chujni anto tsjé chunda sixiꞌin na̱ ngain thi thetuꞌan Ndo Dio.
MRK.10.26	Ko are ni bakao Jesús kuiꞌin na̱ yaa, icha kuiseꞌen na̱ ko banchiangiꞌi choo na̱ ko ndachro na̱:
MRK.10.26	—¿Kensen nchao rukjan inaa chujni narua remee?
MRK.10.27	Jesús tabetsjeꞌe na̱ ko ndache na̱:
MRK.10.27	—Chujni chroꞌa sincheꞌe jiꞌi, aro ixin Ndo Dio xruꞌin thi tangi jii.
MRK.10.28	Ko Pedro ndachro ngain Jesús:
MRK.10.28	—¿Mee jaꞌan ná, xro kuinthua ná kain thi binthechunda ná ko ruaꞌa ra?
MRK.10.29	Jesús ndachro:
MRK.10.29	—Jaꞌan ndua rundathjo ra ixin kexeꞌo chujni thinthuꞌe nchianduꞌa, o xan choo, o ndudee, o janee, o chriꞌi, o xeꞌen, o nuntheꞌe ixin ruena jaꞌan ko dikao thi jian juajna, 
MRK.10.30	chujni mee sayée na̱ naa renkia icha tsjé ke thi ubechunda na̱ inchin nchianduꞌa na̱, xan choo na̱, nchri choo na̱, janee na̱, nuntheꞌe na̱ ko kai rukjan na̱ inaa chujni narua ko xruꞌin nchaꞌon tsjexin. 
MRK.10.31	Aro tsjé chujni jai xraxaon ixin anto renthe na̱, are mee, xruꞌin tsurenthe na̱, ko ni xraxaon ixin jai rentheꞌa na̱, are mee jeꞌe na̱ icha tsurenthe na̱.
MRK.10.32	Ko satethji na̱ Jerusalén, ko Jesús bitauꞌen nthiꞌá chujnii ko jeꞌe na̱ kuiseꞌen na̱ ko teruee na̱ kunixin juaxraon. Kuthimejan Jesús batsjenda ni theyoo bakao ko kuexiꞌin ndache na̱ thi rukuꞌen jeꞌe. 
MRK.10.33	Ko Jesús ndachro ngain na̱:
MRK.10.33	—Jaꞌa ra tedikon ra ixin satethji ná Jerusalén. Ko nthi̱ꞌa̱ jaꞌan, thi Xii juixin ngajni, sajon na na̱ ngain xi daana thetuꞌen icha xi daana ko ngain xi tjaago ley, ko ni teꞌi rundachro na̱ ixin nasuenxon na na̱. Ko sajon na na̱ jaꞌan ngain chujni jeꞌa judío, 
MRK.10.34	ko tsjanua na na̱, ko tsjajin na na̱ rua, ko tsjanito na na̱ ndathee na̱ ko nasuenxon na na̱, aro ngain nchaꞌon ninxin jaꞌan ruxechon na.
MRK.10.35	Kuthimejan Jacobo ko Juan, kayui xeꞌen Zebedeo, kunchieꞌen na̱ ngain Jesús ko ndachro na̱:
MRK.10.35	—Suixin ke tjaago, rinaꞌo ná naa juatutseꞌen ñaꞌo ngajin.
MRK.10.36	Kuthimejan Jesús ndachro:
MRK.10.36	—¿Keꞌe rinao ra?
MRK.10.37	Ko jeꞌe na̱ ndachro na̱:
MRK.10.37	—Rinaꞌo ná ixin are Suixin sayéꞌe juachaxin tsetuꞌan kainxin thi jii, chjana ni ra juachaxin sinthe ná ngajin, naa ná no rajianxin ko inaa ná no rajngo.
MRK.10.38	Kuthimejan Jesús ndachro ngain na̱:
MRK.10.38	—Jaꞌa ra nuaꞌa ra keꞌe tedanchia ra. ¿Anchao tsuꞌan ra thi anto tangi tsunna jaꞌan, ko anchao ndaseꞌen ra inchin ndaseꞌen na jaꞌan?
MRK.10.39	Ko jeꞌe na̱ ndachro na̱:
MRK.10.39	—Jaan, nchao.
MRK.10.39	Ko Jesús ndachro ngain na̱:
MRK.10.39	—Jaan ndua, anto tangi tsuꞌan ra ko seꞌen ra inchin jaꞌan seꞌen na. 
MRK.10.40	Aro thi sinthe ra no rajianxin na ko rajngo na, jeꞌa jaꞌan thi dajon juachaxin mee, jeꞌo Ndudana, ndo nuꞌe kensen sinthe nthi̱ꞌa̱.
MRK.10.41	Ko are thi ithe chujni bakao Jesús kuiꞌin na̱ yaa, guñao na̱ ngain Jacobo ko ngain Juan. 
MRK.10.42	Aro Jesús baye̱e na̱ ko ndachro ngain na̱:
MRK.10.42	—Jaꞌa ra nuꞌa ra ixin chujni tunuꞌe ixin jeꞌe anto renthe ko tunuꞌe ixin jeꞌe thetuꞌan kain, chujni teꞌi ncheꞌe na̱ xraa ja̱ jeꞌe na̱ ruketuꞌan na̱ nguii nunthe ko thetuꞌan na̱ inchin jeꞌe na̱ rinao na̱. 
MRK.10.43	Aro ngajin ra jeꞌa jañaa tsuꞌen, ixin thi rinao icha tsetuꞌan ngayaꞌa ra, mee rugunda icha tsjengijna chujni. 
MRK.10.44	Ko kexeꞌo ra xro rinao ra icha tsetuꞌan ra, rugunda ixin chujni mee icha sincheꞌe xra ngayaꞌa ra. 
MRK.10.45	Jañaa inchin jaꞌan, thi xii juixin ngajni, juiꞌa ixin chujni tsjengijna na jaꞌan, jaꞌan juiꞌi ixin bikjengijna chujni ko ruxrajon na seꞌen na ixin jeꞌe na̱.
MRK.10.46	Kuthimejan Jesús kunixin chujni bakao biji na̱ rajna Jericó, ko are bachrjexin na̱ rajna mee, anto tsjé chujni jiruee ko bikon na̱ ngandeꞌe nthiꞌá tajii naa xii bagikonꞌa ko baganchiagaꞌa, ko xii mee biꞌin Bartimeo, xeꞌen naa thi biꞌin Timeo. 
MRK.10.47	Ko are kuiꞌin ixin jithii Jesús, thi juixin Nazaret, thi bagikonꞌa kuexiꞌin kuyao suji ko ndachro:
MRK.10.47	—¡Jesús, thi bachrjeninxin David, thiakunuana jaꞌan!
MRK.10.48	Anto tsjé chujni banchesatheꞌe ixin rutenkua, aro jeꞌe icha seen bakuyao ko ndachro:
MRK.10.48	—¡Suixin, thi bachrjeninxin David, thiakunuana jaꞌan!
MRK.10.49	Kuthimejan Jesús tabingathjen ko ndachro:
MRK.10.49	—Daye̱ꞌe ra xii mee.
MRK.10.49	Kuthimejan jeꞌe na̱ baye̱e na̱ ko ndachro na̱:
MRK.10.49	—Taꞌa juachjaon ko dingathjen ixin Jesús jidayaꞌa jaꞌa.
MRK.10.50	Ko thi bagikonꞌa nthiaꞌo banka thi jitsaa ko bingathjenbeꞌo ko kunchieꞌen ngain Jesús. 
MRK.10.51	Kuthimejan ndachro Jesús ngain:
MRK.10.51	—¿Keꞌe rinao ixin jaꞌan sinthaꞌa?
MRK.10.51	Jeꞌe thi bagikonꞌa ndachro:
MRK.10.51	—Suixin ke tjaago, jaꞌan rinaꞌo sikon.
MRK.10.52	Ko Jesús ndachro:
MRK.10.52	—Ixin chunthia jaꞌa ukuxruaꞌan. Ko unchao sathji.
MRK.10.52	Ko xra jinichja Jesús are thi xii unchao bikon ko saruee Jesús.
MRK.11.1	Ko are uchiaon tediji na̱ Jerusalén, biji na̱ ngain rajna Betfagé ko rajna Betania, chrika jna diꞌin Ntha Olivo. Nthi̱ꞌa̱ Jesús ruaꞌan yoo chujni bakao, 
MRK.11.2	ko ndachro ngain na̱:
MRK.11.2	—Thji ra ngain rajnanchjan dikon ni taꞌa. Nthi̱ꞌa̱ sinchii ra naa kuluchuchjan jichrua ba, ko kuluchuchjan mee xra xruꞌin chujni digetaꞌa ba. Tunxindangeꞌe ra ba ko sikoo ra ba. 
MRK.11.3	Ko ja̱ chrujan chujni sanchiangiꞌa ra ixin unda jañaa tencheꞌe ra, ndache ra na̱ ixin Nchaa ra rugundeꞌe ba, kuthimejan sikaꞌan ra ba.
MRK.11.4	Kuthimejan sakjui kayui ni mee ko bithja na̱ kuluchuchjan tajichrua ba ngandangii nchianduꞌe na̱ no ngaxin nthiꞌá ko kunxindangeꞌe na̱ ba.
MRK.11.5	Ko ikanxion chujni te nthi̱ꞌa̱ ndachro na̱:
MRK.11.5	—¿Keꞌe tencheꞌe ra yaa? ¿Unda tetunxindangeꞌe ra kuluchuchjan yaa?
MRK.11.6	Ko kayui na̱ batheꞌe na̱ inchin undachro Jesús ngain na̱, kuthimejan kuanchrjandee na̱ kuluchuchjan. 
MRK.11.7	Ko bikao na̱ kuluchuchjan ngain Jesús, ko thi tetsaa na̱ kjuataꞌa na̱ kuluchuchjan ko Jesús betaꞌa ba. 
MRK.11.8	Ko nguii ngaa nthiꞌá chujni kuingo na̱ thi tetsaa na̱ ko ikanxion na̱ kuingo na̱ chaan nthaa juiauxin na̱ ngataon jngi.
MRK.11.9	Ko kain chujni tetaon nthiꞌá ko kain chujni teruee kuexiꞌin na̱ kuyao na̱:
MRK.11.9	—¡Thjengijna ni ra, jaꞌa thi binthanchaon Ndo Dio ko juiꞌi kunixin juachaxiin ndo! 
MRK.11.10	¡Ndo Dio binchenchaon thi siketuꞌan inchin kuetuꞌan David! ¡Thjengijna ni ra Suixin Ndo Dio, ndo thjen ngajni!
MRK.11.11	Ko Jesús bigaꞌa ngain rajna Jerusalén ko kjui ngain niꞌngo icha renthe. Ko are juexin tsjeꞌe kainxin thi jii nthi̱ꞌa̱ ko undajitunthie, jeꞌe ko ni theyoo bakao sakjan na̱ ngain rajna Betania.
MRK.11.12	Ko nduexin are bachrjexin na̱ Betania, Jesús beꞌen jintha. 
MRK.11.13	Ko kjín bikunxin naa ntha higo jiyaa ntha ka, ko Jesús bitsjeꞌe ntha ixin rugithja tho higo, aro xruꞌin tho bithja ixin xra jeꞌa kunithjaue tho. 
MRK.11.14	Kuthimejan Jesús ndachro ngain ntha higo mee:
MRK.11.14	—¡Ixruꞌin chujni rukjan sine thuchjuian!
MRK.11.14	Ko kain chujni bakao Jesús kuiꞌin na̱ jiꞌi.
MRK.11.15	Ko are biji na̱ Jerusalén, Jesús bixiꞌin ngain niꞌngo icha renthe, ko kuexiꞌin bengi kain chujni tetheꞌna ko tenchekji. Ko kunkjamangiꞌi kain nthanchauꞌen chujni tedasingixin tumi ko kai kunkjamangiꞌi ntha xintauen kain ni tenchekji kunthuanajni. 
MRK.11.16	Ko Jesús ixruꞌin chujni kuanchrjanda ixin rugathuyee na̱ niꞌngo ko teyaa na̱ thi dikeꞌna na̱. 
MRK.11.17	Ko Jesús kjuaago ngain na̱ ko ndachro:
MRK.11.17	—Ngain Xruen Ndo Dio jitaxin: “Nchiania, siꞌin nchia, nchia tjauxin chujni Ndo Dio, ni te nguixin nunthe”, aro jaꞌa ra ndadinchekjan ra nchia, nchianduꞌa ni cheꞌe.
MRK.11.18	Ko are kain xi daana thetuꞌan icha xi daana ko kain xi tjaago ley kuiꞌin xa thi ndachro Jesús ko binchexruxinꞌa xa. Mexinxin kuexiꞌin xa kjuee xa kexreen naruguenxon xa Jesús. Aro baxraon xa ixin kainxin chujni banchexruxiꞌin na̱ kain thi kjuaago jeꞌe. 
MRK.11.19	Ko are undakunaxin xeꞌe, Jesús sakjuixin ngain rajna Jerusalén.
MRK.11.20	Ko nduexin dakao are kjan batho na̱ thi jii ntha higo, ko bikon na̱ ntha ixin nguixin ntha ndadixema ntha. 
MRK.11.21	Kuthimejan Pedro xraxaon thi ndachro Jesús ko ndachro:
MRK.11.21	—¡Suixin ke tjaago! ¡Tsjexin, ntha higo ndache ixin ixruꞌin thuchjuin sajon, ndadixema ntha!
MRK.11.22	Ko Jesús ndachro:
MRK.11.22	—Chunthia ra ngain Ndo Dio. 
MRK.11.23	Ko ndua rundathjo ra, ixin kexeꞌo chujni rundache jna jimee: “Sathjixin yaa, ko daritsiangi ndachaon”, ko mee jaan tsuꞌen, ja̱ chujni mee ndua chunthia ixin tsuꞌen, ko ruxraxaonꞌa ngain anseen a jaan tsuꞌen o tsuenꞌa. 
MRK.11.24	Mexinxin ndathjo ra, ixin kain thi sanchia ra ngain Ndo Dio, ko dithikaon ra ixin jaan sayéꞌe ra, jamee tsuꞌen. 
MRK.11.25	Ko are tenichjeꞌe ra Ndo Dio, ko chrujan chujni tetuñauꞌe ra, nchetjañeꞌe ra na̱. Jamee kai Ndudaa ra rexruxin ngajni sinthatjañaꞌa ra ndo kain thi jianꞌa ncheꞌe ra. 
MRK.11.26	Aro ja̱ sinchetjañeꞌa ra chujni mee, kai Ndudaa ra rexruxin ngajni kai chroꞌa sinthatjañaꞌa ra ndo thi jianꞌa ncheꞌe ra.
MRK.11.27	Kuthimejan kjan biji na̱ Jerusalén. Ko are Jesús tarideꞌe ngain niꞌngo icha renthe, kunchieꞌen ngain jeꞌe kanxion xi daana baketuꞌan ngain icha xi daana ko kanxion xi tjaago ley ko kanxion xi thetuꞌan ngain rajna. 
MRK.11.28	Ko ndachro xa ngain Jesús:
MRK.11.28	—¿Keꞌe juachaxin chunda jaꞌa ixin ncheꞌe kain jiꞌi? ¿Ko kensen chjaa juachaxin jiꞌi?
MRK.11.29	Ko Jesús ndachro:
MRK.11.29	—Kai jaꞌan rinaꞌo sanchiangiꞌa ra, ko ja̱ rundachjejin ni ra thi jaꞌan sanchiangiꞌa ra, kai jaꞌan rundathjo ra keꞌe juachaxin nthaxin kain jiꞌi. 
MRK.11.30	Ndachjejin ni ra: ¿Kensen ruaꞌan Juan ixin banchegithe chujni? ¿A Ndo Dio o chujni?
MRK.11.31	Ko kuexiꞌin xa banchiangiꞌi choo xa ko ndache choo xa:
MRK.11.31	—¿Keꞌe rundachro ná?, ixin ja̱ rundachro ná ixin Ndo Dio ruaꞌan, jeꞌe rundathjo ná: “¿Unda bithikaonꞌa ra thi ndachro Juan?” 
MRK.11.32	Ko kai chroꞌa rundachro ná ixin chujni ruaꞌan.
MRK.11.32	Ko jaꞌin ndachro xa ixin baxraguen xa chujni ixin kain na̱ bagithikaon na̱ ixin Juan jaan ndua, naa thi bagayee juajnee Ndo Dio. 
MRK.11.33	Mexinxin ndachro xa ngain Jesús:
MRK.11.33	—Nunaꞌa ná.
MRK.11.33	Kuthimejan ndachro Jesús ngain xa:
MRK.11.33	—Mexinxin jaꞌan kai rundathjoꞌa ra keꞌe juachaxin nthaxin kain jiꞌi.
MRK.12.1	Jesús kuexiꞌin kjuague na̱ kunixin thi bakuꞌen ko ndachro:
MRK.12.1	—Beꞌe naa xii kjuenga ntha uva ngain jngiꞌi xa ko kuejee nguixin ngandajin jngi, ko binchechjian naa thue thi bageninxin na̱ tho uva ko kai binchechjian naa thjarioꞌo anto nui thi bachuntaunxin xa nguii jngiꞌi xa.
MRK.12.1	’Kuthimejan xi jngiꞌi bajon xa jngi diginga ntha uva ngain kanxion ni ncheꞌe xra ko jeꞌe na̱ rukjenga na̱ ꞌna thi rugacha jngi ngain thi ntha tuchjuiin. Ko jeꞌe xa sakjui xa kjín. 
MRK.12.2	Ko are ukunchiaon nchaꞌon are urukaade na̱ tho uva, thi jngiꞌi ruaꞌan naa ni ncheꞌe xree ngain ni bithueꞌe ntha uva ixin ruchjee na̱ thi jikininxin rugayee. 
MRK.12.3	Aro ni bithueꞌe ntha uva, tse na̱ ni ncheꞌe xra ruaꞌan xi najni; ko bintja na̱, bengi na̱ ko xruꞌin chjee na̱. 
MRK.12.4	Xi najni ruaꞌan xa inaa thi ncheꞌe xree xa, aro kai kuaxin na̱ xro ko kunchrintauꞌen na̱ jaa ko chrjuinꞌa nichja na̱ ngain jeꞌe. 
MRK.12.5	Ko ruaꞌan xa inaa ni ncheꞌe xree xa, ko thi jiꞌi naguenxon na̱. Kuthimejan kjan ruaꞌan xa tsjé ni ncheꞌe xree xa, aro kai bikaon na̱ ko ikanxion na̱ naguenxon na̱ na̱.
MRK.12.6	’Ko xra beꞌe inaa thi ruruaꞌan xa, ko mee xeꞌen xa, xan anto bathjueꞌe xa. Ko xan jiꞌi, xan juexinxin ruaꞌan xa ko xraxaon xa: “Xanꞌna jiꞌi icha ruchundeꞌe na̱ juasaaya.” 
MRK.12.7	Aro ni bithueꞌe jngiꞌi ntha uva ndache choo na̱: “Jiꞌi thi sithueꞌe nguii jngi jiꞌi. Nasuenxon na̱ xan ko jaꞌan ná sithuaa ná nguixin jngi.” 
MRK.12.8	Mexinxin tse na̱ xan ko naguenxon na̱ xan, ko bantsjegaxin na̱ xan jngi ko biganka na̱ xan.
MRK.12.9	Kuthimejan Jesús ndachro:
MRK.12.9	—¿Keꞌe sincheꞌe xi najni mee? ¡Xi najni tsii xa ko nasuenxon xa kain ni ncheꞌe xra jianꞌa teꞌi, ko sajon xa jngiꞌi ntha uva ngain jee chujni! 
MRK.12.10	¿A xra xruꞌin nchaꞌon tsjeꞌe ra Xruen Ndo Dio?, thi ndachro:
MRK.12.10	Thi xro banchegundaꞌa xi thethe nchia,
MRK.12.10	xro mee xro icha suji keꞌe nchia.
MRK.12.11	Ko jiꞌi bincheꞌe Nchaa ná, ko jiꞌi anto chrjuin ngathexin kon ná.
MRK.12.12	Ko are binthekinxin xa ixin thi kuekin Jesús jinichja ixin jeꞌe xa, kjuee na̱ kexreen rutse xa Jesús ixin rukiaxiꞌin na̱, aro baxraguen xa chujni, mexinxin nthi̱ꞌa̱ kuinthuꞌe xa Jesús ko sabinthekji xa.
MRK.12.13	Kuthimejan ruaꞌan na̱ ngain Jesús kanxion xi fariseo ko kanxion chujni bakao Herodes ixin runchenichja na̱ Jesús chrujan thi nduaꞌa ko nchao rukjangiꞌi na̱ ko rutse na̱. 
MRK.12.14	Ko chujni mee are juii na̱ ngain Jesús ndachro na̱:
MRK.12.14	—Suixin ke tjaago, jaꞌan ná nuna ná ixin suixin nichja thi ndua ko ncheꞌa thi ndathjo icha chujni, ko suixin ditsjeꞌa arenthe na̱ o rentheꞌa na̱, ko suixin jeꞌo nchekueꞌen na̱ thi ndua nthiee Ndo Dio. Mexinxin ndachjejin ni ra, ¿a jian ixin jaꞌan ná tsjenga ná ꞌna ngain César o naꞌi? ¿Arugunda tsjenga ná ꞌna?
MRK.12.15	Aro Jesús benuꞌe ixin kunxon jian nichja xa, mexinxin jeꞌe ndachro ngain xa:
MRK.12.15	—¿Unda jaꞌa ra rinao ra sinchenichja ni ra thi nduaꞌa? Sikuꞌna ra naa tumii ni romano ixin jaꞌan sikon.
MRK.12.16	Ko jeꞌe na̱ bikauꞌe na̱ tumi ko Jesús banchiangiꞌi na̱:
MRK.12.16	—¿Kensen ngakon jinganito tumi jiꞌi ko kensen jitaxin nganito tumi?
MRK.12.16	Ko jeꞌe na̱ ndachro na̱:
MRK.12.16	—Kon César xi thetuꞌan.
MRK.12.17	Kuthimejan ndachro Jesús ngain na̱:
MRK.12.17	—Chjeꞌe ra César thi jikininxin César ko chjeꞌe ra Ndo Dio thi jikininxin ndo.
MRK.12.17	Ko kain na̱ kuiseꞌen na̱ ixin thi nichja Jesús.
MRK.12.18	Kuthimejan kunchieꞌen kanxion xi saduceo ngain Jesús, ko xi teꞌi bagithikaonꞌa xa ixin ni udigeꞌen ruxechon na̱, ko ndachro xa ngain Jesús:
MRK.12.19	—Suixin ke tjaago, ley bayée Moisés jitaxin ixin ja̱ naa xii jikaꞌo chriꞌi ko ndaseꞌen ko xruꞌin chjan tsinthueꞌe ngain chriꞌi, rugunda ixin naa xan choo xi ndabeꞌen sekaꞌo nchri gaꞌan ko ruchunda na̱ chjan ko chjan suan xraa ja̱ rukji xeꞌen thi ndabeꞌen. 
MRK.12.20	Ko binthe yaato xan xii, kain xan choo xan. Xan saꞌo bekaꞌo xan chriꞌi xan aro ndabeꞌen xan, ko xruꞌin chjan kuinthuꞌe xan. 
MRK.12.21	Mexinxin nchri gaꞌan bekaꞌo xan yuxin, aro kai ndabeꞌen xan ko xruꞌin chjan kuinthuꞌe xan. Ko xrajeꞌo kuꞌen xan ninxin, 
MRK.12.22	ko jañaa kuꞌen kain xan ko biji ngain xan yatuxin. Ko kain xan xruꞌin chjan kuinthuꞌe xan ko kain xan ndabeꞌen xan. Kuthimejan jeꞌe nchra kai ndabeꞌen nchra. 
MRK.12.23	Mexinxin ndachjejin ni ra, are ruxechon kain ni yaa, ¿kexeꞌe thi yaato xan xii ndabeꞌen, nduaxin xixiꞌi nchrii mee ixin kain xan binthekaꞌo xan nchrii mee?
MRK.12.24	Jesús ndachro:
MRK.12.24	—Jaꞌa ra nuaꞌa ra thi tenichja ra ixin nuaꞌa ra thi jitaxin ngain Xruen Ndo Dio ko chunxinꞌa ra juachaxin chunda ndo. 
MRK.12.25	Ixin are ruxechon kain chujni undabeꞌen, are mee ixruꞌin chujni sekaꞌo choo ko ixruꞌin chujni sajon xeꞌen ixin tsutheꞌe xan, ixin kain na̱ sinthe na̱ inchin angeel Ndo Dio nthi̱ꞌa̱ ngajni. 
MRK.12.26	Aro thi danchiangiꞌna ni ra ixin thi chujni ruxechon, ¿atsjeꞌa ra Xruen Ndo Dio thi dikji̱n Moisés? Thi jindachro ixin Ndo Dio nichjee jeꞌe nthi̱ꞌa̱ ngagaꞌa kanchaꞌa jitsama xruꞌi ko ndachro: “Jaꞌan thi Ndo Diue Abraham, Isaac ko Jacob.”
MRK.12.27	Mexinxin jaꞌa ra nchaoꞌa jii thi tenichja ra, ixin Ndo Dio, jeꞌa Diue ni ndadigeꞌen, Ndo Dio, Diue chujni techon.
MRK.12.28	Naa xi tjaago ley kuiꞌin thi suji nichja Jesús ngain xi saduceo. Ko xi tjaago ley kuiꞌin xa ixin Jesús nchao batheꞌe ngain xi saduceo, mexinxin banchiangiꞌi xa:
MRK.12.28	—¿Kexeꞌe ley thi icha renthe thetuꞌan Ndo Dio?
MRK.12.29	Ko Jesús ndachro:
MRK.12.29	—Thi ley jii saꞌo ndachro: “Thiꞌin ra jian jaꞌa ra chujni Israel, nakuaxinxon Nchaa ná Dio jii ixin jaꞌan ná.” 
MRK.12.30	Ko “thjueꞌe ra Ndo Dio kunixin ansean ra, kunixin almaa ra, kunixin juaxraxauan ra ko kain thi tsanga tunuꞌa ra.” Jiꞌi thi icha renthe ko thi saꞌo thetuꞌan Ndo Dio sincheꞌe ni. 
MRK.12.31	Ko thi yuxin thetuꞌan ndo xraa yaikua thi saꞌo, ixin ndachro: “Thjueꞌe kain chujni inchin thjueꞌe nthauꞌa.” Ko kayui thi thetuꞌan ndo jiꞌi thi icha renthe ngain ley bayée Moisés.
MRK.12.32	Ko xi tjaago ley ndachro xa:
MRK.12.32	—Nchao thi ndachro suixin ke tjaago, jaan, ndua thi ndachro ixin nakuaxinxon Ndo Dio jii, ko xruꞌin inaa Ndo Dio jii. 
MRK.12.33	Ko kai nuna ixin thi thjueꞌe ni Ndo Dio kunixin anseen ni, kunixin juaxraxauen ni, kunixin almee ni, ko kain thi tsanga tunuꞌe ni ko ruthjueꞌe ni chujni inchin thjueꞌe ni nthauꞌe ni, jiꞌi icha renthe ke kain kuxiigo tjaaga ni ngain altar ko icha jian ke kuxiigo duen ni ixin Ndo Dio.
MRK.12.34	Are Jesús kuiꞌin thi jian nichja xii mee, jeꞌe ndachro ngain xa:
MRK.12.34	—Jaꞌa uchiaon riꞌi ixin sixiꞌin nthi̱ꞌa̱ thi thetuꞌan Ndo Dio.
MRK.12.34	Ko ixruꞌin chujni kunchieꞌen ixin ruganchiangi icha ngain Jesús.
MRK.12.35	Naa nchaꞌon are Jesús jitjague chujni ngain niꞌngo icha renthe, jeꞌe ndachro:
MRK.12.35	—¿Unda ndachro xi tjaago ley ixin Cristo xeꞌen David? 
MRK.12.36	Ixin David nichja kunixin juachaxiin Espíritu Santo ko ndachro:
MRK.12.36	Nchana, ndachro ngain Nchana thi Mesías:
MRK.12.36	“Dariꞌi ngain rajianxin na,
MRK.12.36	sakeja chringiꞌi ruthea kain ni ningakuꞌan.”
MRK.12.37	Mexinxin, ja̱ David ndache Cristo, “Nchana”, ¿kexreen ixin Cristo nchegiꞌin ra xeꞌen David?
MRK.12.37	Ko thi tsjé chujni te nthi̱ꞌa̱ anto chee na̱ kuiꞌin na̱ kain thi nichja Jesús.
MRK.12.38	Ko Jesús xra kjuague na̱ ko ndachro:
MRK.12.38	—Tsjeꞌe ra jian ko ncheꞌa ra inchin ncheꞌe xi tjaago ley ixin jeꞌe xa nchexruxiꞌin xa chrji xa kunixin luntho jinjini, ko nchexruxiꞌin xa ixin chujni sajon na̱ juajna ngain xa kunixin jié juasaaya ngaa nthiꞌá, 
MRK.12.39	ko nchexruxiꞌin xa dinthe xa ngain ntha xintaon icha renthe ngain niꞌngo, ko kai nchexruxiꞌin xa dinthe xa ngain ntha xintaon icha renthe are jine xa. 
MRK.12.40	Ko xra dantsjeꞌe xa nchri gaꞌan kain thi chunda nchra, ko kunxon anto see nichjee xa Ndo Dio; mexinxin jeꞌe xa icha suji jie̱ suꞌen xa.
MRK.12.41	Naa nchaꞌon Jesús tajii ngaxiꞌin niꞌngo icha renthe chiaon ngaka thi bagingachjian tumi, ko tajitsjeꞌe kexreen tedankaa na̱ tumi nthi̱ꞌa̱. Ko tsjé chujni anto chunda tumi anto tsjé bagankaa na̱. 
MRK.12.42	Ko biji naa nchri gaꞌan nua ko bankaa nchra yoo tuminchjan rentheꞌa. 
MRK.12.43	Kuthimejan Jesús baye̱e chujni bakao ko ndachro ngain na̱:
MRK.12.43	—Ndua thi rundathjo ra, ixin nchri gaꞌan nua jiꞌi, icha tsjé tumi bankaa nchra ngain thi dingachjian tumi, ke kain ni bajon tumi. 
MRK.12.44	Ixin kain chujni dajon na̱ jeꞌo thi xeꞌe na̱. Aro nchrii nua jiꞌi bajon nchra kain tumi bechunda nchra ixin rujinexin nchra.
MRK.13.1	Jesús bachrjexin ngain niꞌngo icha renthe, are naa chujni bakao ndachro ngain:
MRK.13.1	—¡Suixin ke tjaago, tsjexin anto yeye xro ko yeye thjarioꞌo teꞌi!
MRK.13.2	Ko Jesús ndachro:
MRK.13.2	—¿A dikon kain thjarioꞌo yeye teꞌi? Ndua rindathjo ixin xruꞌin xro sithuꞌe ngataꞌa inaa xro ixin kain ndaruxanthe.
MRK.13.3	Ko icha chungiixin sabinthekji na̱ ngain jna diꞌin Ntha Olivo, jii no thi bagachrjexin ni niꞌngo icha renthe. Ko Pedro, Jacobo, Juan ko Andrés jimao banchiangiꞌi na̱ Jesús ko ndachro na̱:
MRK.13.4	—Ndachjejin ni ra, ¿kensa sikuꞌen kain yaa? ¿Ko keꞌe thi naꞌa dikunxin ni sikuꞌen are utsuꞌen yaa?
MRK.13.5	Ko Jesús ndachro:
MRK.13.5	—Tsjeꞌe ra ixin xruꞌin kensen sinthayaꞌa ra. 
MRK.13.6	Ixin anto tsjé thi tsii ko rundachro ixin chunda juachaxinna ko rundachro: “Jaꞌan thi Cristo na”, ko tsjé chujni sincheyeꞌe.
MRK.13.7	’Ko are jaꞌa ra tsiꞌin ra ixin anto duen choo chujni ngain nunthe, ko tsiꞌin ra ixin suen choo na̱ ngain ikanxin rajna, aro xraonꞌa ra ixin jiꞌi rugunda tsuꞌen, aro xra jeꞌa nchaꞌon are ndatsjexin nunthe. 
MRK.13.8	Ixin chujni naa nunthe siguen chujni ngain inaa nunthe, ko thi thetuꞌan siguen inaa thi thetuꞌan ngain inaa nunthe. Ko ngain tsjé nunthe suji tsingi nunthe ko anto seꞌe jintha, ko kain yaa tsuꞌen ko nandaa tsexinxin thi anto tangi tsuꞌen chujni.
MRK.13.9	’Aro tsjeꞌe ra ixin xruꞌin tsuꞌan ra, ixin chujni sajon ra na̱ ixin sinthaꞌa ra na̱ jie̱ ko anto sintja ra na̱ ngain niꞌngo ixin dithikaon ni ra jaꞌan, ko chujni sajon ra na̱ ngain ni thetuꞌan nunthe ko ngain ni rey ixin jañaa nchao runichja ra ngain na̱ ixin jaꞌan. 
MRK.13.10	Aro saꞌo rugunda ruxraago thi jian juajnee Ndo Dio ngain nguixin nunthe. 
MRK.13.11	Ko are tsiaxiꞌan ra na̱ ko sinthachiaꞌan ra na̱ ngain ni ncheꞌe jie̱, taꞌa ra juachjaon ixin keꞌe rundachro ra o kexreen runichja ra, jeꞌo nichja ra thi Ndo Dio rundathjo ra. Ixin jeꞌa jaꞌa ra thi runichja ra, Espíritu Santo, mee thi runichja ixin jaꞌa ra. 
MRK.13.12	Chujni sichro jie̱ ixin xan choo ixin nasuenxon na̱ xan, ko ndudaꞌa sichro ndo jie̱ ixin xeꞌen ndo, ko chjan runingakuꞌen xan ni nduꞌa xan ko sichro xan jie̱ ixin nasuenxon na̱ ni nduꞌa xan. 
MRK.13.13	Chujni nguixin nunthe runingakuꞌan ra na̱ ixin jaꞌan. Aro thi tsixiꞌin ko xruꞌin nchaꞌon tsinthuꞌe thi jaꞌan kjuagua, chujni jiꞌi thi rukjan inaa chujni narua.
MRK.13.14	’Mexinxin are sikon ra ngain niꞌngo thi anto thjuaꞌa sinchendusen na̱ ngain Ndo Dio, jañaa inchin ndachro Daniel, thi bagayee juajnee Ndo Dio. —Thi tsjeꞌe xroon jiꞌi rugunda tsinxin—, ko are mee xro sinthe ra ngain nunthe Judea sathinga ra ngagaꞌa jna. 
MRK.13.15	Ko thi seꞌe ngataꞌa nchianduꞌa, saniaꞌa siruee thi sinao sasikao. 
MRK.13.16	Ko thi seꞌe ngataon jngi, rukjanꞌa siruee lunthue. 
MRK.13.17	¡Anto tangi tsuꞌen kain nchrii sintheyaa chjan ko kain nchrii ruchunda chjan tetai ngain nchaꞌon mee! 
MRK.13.18	Ko nchetseꞌen ra ñao Ndo Dio ixin satsingaꞌa ra are kunithjaue kin, 
MRK.13.19	ixin are mee anto tangi tsuꞌen, ko thi tangi mee bagikuꞌan ni are nakuexinxin beꞌe nunthe jiꞌi, ko isikuenꞌa. 
MRK.13.20	Ko Ndo Dio kuanchrjandaꞌa batho tsjé nchaꞌon thi tangi mee, ixin ja̱ rukanchrjanda ndo xruꞌin chujni ruxeꞌe, ko mee bincheꞌe ndo ixin anto thjueꞌe ndo chujni jeꞌe ndo kuinchieꞌe ndo.
MRK.13.21	’Are mee ja̱ chrujan chujni rundathjo ra: “Nthiꞌi jii thi Cristo”, o “Nujiꞌa jii”, jaꞌa ra dithikaonꞌa ra. 
MRK.13.22	Ixin are mee tsununxin tsjé thi rundachro ixin jeꞌe thi Cristo ko tsjé thi rundachro ixin jeꞌe thi dayée juajnee Ndo Dio, aro nduaꞌa. Ko sincheꞌe na̱ tsjé thi chrjuin dikon ni ko tsjé thi xra naꞌa dikunxin ni, ko ja̱ nchao kai sincheyeꞌe na̱ chujni ukuinchieꞌe Ndo Dio. 
MRK.13.23	Aro tsjeꞌe ra ixin xruꞌin tsuꞌan ra ixin jaꞌan ubinthanuꞌa ra kain thi sikuꞌen jiꞌi.
MRK.13.24	’Ko are tsjexin satho kain thi nchaꞌon anto tangi mee, kuthimejan nchaꞌon isinchengasanꞌa nchaon ko kunithjao isinchengasanꞌa ba. 
MRK.13.25	Kunutse singuxin ba ngajni ko kainxin thi jii ngajni ruxranga. 
MRK.13.26	Kuthimejan sikon na na̱ jaꞌan, thi Xii juixin ngajni, siꞌi inaa ngakjan thjui kunixin jié juachaxin. 
MRK.13.27	Ko jaꞌan ruruaꞌan angelna ixin satse kainxin chujnina kuinchiaa, ni te nguixin nunthe ko ngajni.
MRK.13.28	’Tangi ra ixin thi tuꞌen ntha higo: Are xesan chaan ntha, jaꞌa ra unuꞌa ra ixin ujitunchiaon kunithjaue chrin. 
MRK.13.29	Jañaa kai are sikon ra kain yaa tsexiꞌin tsuꞌen, jaꞌa ra unuꞌa ra ixin jaꞌan uchiaon rukjan na siꞌi inaa. 
MRK.13.30	Atho ndua thi rindathjo ra ixin tsuenja kain jiꞌi, kuthimejan ndaseꞌen chujni sinthechon are mee. 
MRK.13.31	Maski ngajni ko nunthe ndasitjaan, aro thi jaꞌan ndachrjan jaan sikuꞌen.
MRK.13.32	’Aro xruꞌin kensen nuꞌe nchaꞌon ko hora are sikuꞌen jiꞌi, ko xruꞌin ángel nuꞌe ko kai jaꞌan, thi Xeꞌen Ndo Dio, nunaꞌa. Jeꞌo Ndo Dio, Ndudaa ná, thi nuꞌe.
MRK.13.33	’Mexinxin jaꞌa ra tsjeꞌe ra jian are sikuꞌen kain jiꞌi ixin nuaꞌa ra keꞌe hora tsii Nchaa ra. 
MRK.13.34	Ko mee inchin naa xii sathji kjín ko kuinthuꞌe xa nchianduꞌa xa, aro saꞌo thetuꞌen xa ni ncheꞌe xree xa sincheꞌe na̱ xra jikininxin ngain nchia mee, ko kuetuꞌen xa thi jinda thi dixinxin ni nchia ixin senda jian. 
MRK.13.35	Mexinxin tsjeꞌe ra jian, ixin nuaꞌa ra kesa tsii nchee nchia mee, ¿atsii xa are utsukjin, o atsii xa are uthie, o tsii xa are xra nduuyo o tsii xa are ujidingasaan? 
MRK.13.36	O rukinbeꞌo xa are jaꞌa ra techuenꞌa ra xa ko sithja ra xa tatechrin ra. 
MRK.13.37	Thi ndathjo ra jiꞌi jeoꞌa jaꞌa ra tendathjo ra, jiꞌi ndachrjan ixin kainxin chujni: ¡Tsjeꞌe ra jian are sikuꞌen kain jiꞌi!
MRK.14.1	Bitjaan yoo nchaꞌon ixin rukii thi kiai diꞌin pascua, thi kiai jine na̱ niuthja chundaꞌa thi nchegeꞌen nchoꞌo. Ko are mee kain xi daana baketuꞌan ngain icha xi daana ko kain xi tjaago ley kjuathexin xa kexreen runcheyeꞌe xa Jesús ixin rutse xa ko naruguenxon xa. 
MRK.14.2	Aro ndachro xa:
MRK.14.2	—Sunthoꞌa ná jiꞌi ngain kiai ixin kain chujni tsuñaua ná na̱.
MRK.14.3	Are Jesús xra beꞌe ngain rajna Betania, ko beꞌe ngain nthanchaon nthi̱ꞌa̱ nchianduꞌa Simón thi banchegiꞌin na̱ thi leproso, nthi̱ꞌa̱ kunchieꞌen naa thi nchrii kunixin xruxrao dikunchjianxin juxon xro marmol ko jiria naa ndaxrajni dikunchjianxin tsjo diꞌin nardo ko anto renthe. Ko kunthai nchra xro mee ko kuinthjithe nchra ndaxrajni ngataꞌa jaa Jesús. 
MRK.14.4	Ko kanxion chujni beꞌe nthi̱ꞌa̱ bikon na̱ jiꞌi bintheguñao na̱ ko kuexiꞌin na̱ ndachro na̱:
MRK.14.4	—¿Unda kuxinkua ndaxrajni yaa? 
MRK.14.5	¡Icha nchao rukuchjixin nda inchin tsjexin dacha naa thi ncheꞌe xra nguixin nano, ko tumi mee nchao ruchjee ná chujni nua!
MRK.14.5	Ko binchesatheꞌe na̱ thi nchrii mee.
MRK.14.6	Aro Jesús ndachro ngain na̱:
MRK.14.6	—Tanchrjanda ra nchrii yaa, ¿unda ncheñao ra nchra? Ixin thi bincheꞌe nchra ngajin anto jian. 
MRK.14.7	Chujni nua kainxin nchaꞌon sinthe na̱ ngayaꞌa ra, ko nchao tsjengijna ra na̱ are jaꞌa ra sinao ra. Aro jaꞌan kainxinꞌa nchaꞌon sariꞌi ngayaꞌa ra. 
MRK.14.8	Nchrii jiꞌi bincheꞌe nchra thi nchao bincheꞌe nchra, ko ukuinga na nchra ndaxrajni ixin ruxrabaxin na are undaseꞌen na. 
MRK.14.9	Atho ndua thi jaꞌan rindathjo ra ixin nguii thi sikekin na̱ thi jian juajna jiꞌi, kai rundachro na̱ thi bincheꞌe nchrii jiꞌi, ixin jañaa ruxraxaunxin na̱ nchra.
MRK.14.10	Kuthimejan Judas Iscariote, naa thi theyoo chujni bakao Jesús, kjui bitsjeꞌe kain xi daana icha renthe ko nichjee xa ixin kexreen jeꞌe rugajon Jesús ngain xa. 
MRK.14.11	Ko are jeꞌe xa kuiꞌin xa jiꞌi, anto chee xa ko ndachro xa ixin rugajon xa tumi. Kuthimejan Judas kuexiꞌin xraxaon ixin kexreen sincheꞌe ixin sinchechieꞌen Jesús ngain xa.
MRK.14.12	Nchaꞌon saꞌo are thexinxin kiai bajine na̱ niuthja bagankeꞌa na̱ thi denxin nchoꞌo ko baguen na̱ kuleko. Ni theyoo bakao Jesús kunchieꞌen na̱ ngain jeꞌe ko banchiangiꞌi na̱:
MRK.14.12	—¿Thinoo sinthachjianxin ná thi sunthexin ná kiee pascua?
MRK.14.13	Kuthimejan Jesús kuetuꞌen yoo chujni bakao ko ndachro ngain na̱:
MRK.14.13	—Thji ra Jerusalén, ko nthi̱ꞌa̱ setan ra naa thi xii jidikao naa nchiixra jinda ko rueꞌe ra xa. 
MRK.14.14	Ko ngain nchia sixiꞌin xa, nthi̱ꞌa̱ ndachexin ra thi nchianduꞌa: “Xi tjaago danchiangi xa: ¿Thinoo sinekianxin chujnina pascua jiꞌi?” 
MRK.14.15	Ko thi nchianduꞌa mee tsjaguꞌa ra naa nchia jié ngain piso yuxin. Nthi̱ꞌa̱ nchechjianxin ra thi sunthe ná.
MRK.14.16	Kuthimejan kayui ni mee sakjui na̱ ko are biji na̱ ngain rajna bithja na̱ kain inchin Jesús ndachro. Ko nthi̱ꞌa̱ binchechjian na̱ thi rune na̱ ngain kiai.
MRK.14.17	Ko are undakunaxin xeꞌe Jesús bijikao ni theyoo chujnii bagakao. 
MRK.14.18	Ko are utene na̱ ngain nthanchaon, Jesús ndachro ngain na̱:
MRK.14.18	—Jaꞌan ndua rundathjo ra ixin naa ra xro tenthe ra ngajin sajon na ngain chujni ningakunna.
MRK.14.19	Ko kain na̱ ndabinthechiin na̱ ko kuexiꞌin na̱ banchiangiꞌi na̱ Jesús, ko ndachro na̱:
MRK.14.19	—¿A jaꞌan?
MRK.14.20	Ko Jesús ndachro:
MRK.14.20	—Jaan, naa xro theyoo ra, thi jinchetjao niuthjee ngain laato rinenxin jaꞌan. 
MRK.14.21	Ndua, jaꞌan thi Xii juixin ngajni, rugunda seꞌen na inchin jitaxin ngain xruen Ndo Dio, aro ¡anto tangi tsuꞌen thi xii sajon na ngain chujni ningakunna! Icha jian xii mee rukunkjiꞌa xa.
MRK.14.22	Ko are xrateneo na̱, Jesús kuaa niuthja ko kuexruxiꞌin Ndo Dio, ko kunchjenga nio, kuthimejan bajon nio ngain ni theyoo ko ndachro ngain na̱:
MRK.14.22	—Jinthe ra, jiꞌi ruchro nthauꞌna.
MRK.14.23	Kuthimejan kuaa thi jiria vino ko kuexruxiꞌin Ndo Dio ko bajon ngain na̱ ko kain na̱ biꞌi na̱ vino. 
MRK.14.24	Ko ndachro ngain na̱:
MRK.14.24	—Jiꞌi jnina, thi jitunchjianxin inaa trato narua ngain Ndo Dio. Ko jnina singo jni ixin ruxengaxin ꞌna thi jianꞌa ncheꞌe tsjé chujni. 
MRK.14.25	Aro rindathjo ra ixin jaꞌan irukjanꞌa na siꞌi ndee tho uva, tsija nchaꞌon are siꞌi vino naruaxin nthi̱ꞌa̱ thi thetuꞌan Ndo Dio.
MRK.14.26	Ko are juexin binthetsje na̱ Salmos, sabinthekji na̱ ngain jnanchjan diꞌin Ntha Olivo. 
MRK.14.27	Kuthimejan Jesús ndachro ngain na̱:
MRK.14.27	—Kain ra sinthechiꞌin ra ko tatsinthuna ni ra, ixin ngain Xruen Ndo Dio ndachro: “Nasuenxon thi thingaria kuleko ko kain kuleko ndaruchjekee ba.” 
MRK.14.28	Ko are jaꞌan ruxechon na, jaꞌan icha saꞌo tsji ngain nunthe Galilea ke jaꞌa ra.
MRK.14.29	Kuthimejan Pedro ndachro ngain Jesús:
MRK.14.29	—Maski kainxin na̱ tatsinthuꞌa na̱, aro jaꞌan naꞌi.
MRK.14.30	Kuthimejan ndachro Jesús:
MRK.14.30	—Jaꞌan ndua rindathjo ixin ngain thie jiꞌi, xra rutsjeꞌa kunthaxichia yoo nthiꞌa ko jaꞌa uninxin nthiꞌa rundachro ixin chunxinꞌa na.
MRK.14.31	Pedro ndachro:
MRK.14.31	—Maski nasuenxon na na̱ inchin seꞌen suixin, aro rundachrjanꞌa ixin chunxinꞌa.
MRK.14.31	Ko xrajeꞌo nichja ni ikainxin bagakao Jesús.
MRK.14.32	Kuthimejan Jesús kunixin chujni bakao biji na̱ ngain nunthe diꞌin Getsemaní, ko nthi̱ꞌa̱ Jesús ndachro ngain na̱:
MRK.14.32	—Nthiꞌi dinthe ra ko chunna ra ixin jaꞌan sinichjaa Ndo Dio.
MRK.14.33	Ko Jesús sabikao Pedro, Jacobo ko Juan, ko kuexiꞌin kunuꞌe naa juachjaon anto suji ngain anseen. 
MRK.14.34	Kuthimejan jeꞌe ndachro:
MRK.14.34	—Jaꞌan tununa ngain ansenna naa juachjaon anto suji ko tununa ixin ndaseꞌen na. Dithuꞌa ra nthiꞌi ko dinthechrinꞌa ra.
MRK.14.35	Ko Jesús sakjui nchion icha kjín ko nthi̱ꞌa̱ bethuxin ko bisetaꞌa nunthe ko nichjee Ndo Dio. Ko banchia ixin ja̱ nchao, rugathoꞌa thi anto tangi rukuꞌen. 
MRK.14.36	Ko are jinichjee Ndo Dio ndachro:
MRK.14.36	—¡Suixin, Ndudana! Suixin nchao dincheꞌe kain, mexinxin ja̱ nchao tanchrjandaꞌa na satho thi anto tangi tsunna; aro tsuenꞌa inchin jaꞌan rinaꞌo, ncho tsuꞌen inchin Suixin rinao.
MRK.14.37	Kuthimejan jeꞌe kjan ngain thi nii chujni bikao, ko are jeꞌe biji nthi̱ꞌa̱, jeꞌe na̱ utadinthejua na̱. Ko ndachro ngain Pedro:
MRK.14.37	—Simón, ¿autarichrin? ¿Akuixianꞌa tabaritsjeꞌe naa hora? 
MRK.14.38	Tadinthetsjeꞌe ra ko nchetseꞌen ra ñao Ndo Dio ixin xruꞌin thi jianꞌa sitaꞌa ra. Ndua, espiritua ra tajichueꞌon keꞌe sikuꞌen, aro nthauꞌa ra sujiꞌa nthao.
MRK.14.39	Ko yuxin nthiꞌa jeꞌe kjan nichjee Ndo Dio ko xrajeꞌo nichja ngain ndo. 
MRK.14.40	Kuthimejan jeꞌe kjan ko bithja na̱ tatejua na̱ inaa ixin jmakon na̱ ikuixinꞌa ixin kuthachrin, ko ibenueꞌa na̱ keꞌe rundachro na̱ ngain Jesús. 
MRK.14.41	Kuthimejan are ukjan nthiꞌa ninxin, Jesús ndachro ngain na̱:
MRK.14.41	—Xra tadinthechrin ra ko nchejugaꞌa ra. ¡Uxingamaꞌa ra! Ixin ujuii thi hora are jaꞌan, thi Xii juixin ngajni, sinchechieꞌen na na̱ ngaa raa chujni jianꞌa. 
MRK.14.42	¡Dingathjen ra sachjin ná, ixin ujuii thi tsjaago na ngain ni rutse na!
MRK.14.43	Ko Jesús xra jañaa jinichja are juibeꞌo Judas, naa ni theyoo bakao, ko jirue anto tsjé chujni teyaa na̱ espada ko nthaa, ixin xi daana baketuꞌan ngain icha xi daana ko ni thetuꞌan ngain rajna, ni mee ni ruaꞌan kain chujni teꞌi. 
MRK.14.44	Ko Judas, thi bindachro kexreen rutse na̱ Jesús, mee udindachro ngain kain chujni juiaꞌo:
MRK.14.44	—Thi jaꞌan tsetuxin ixin ruchjaꞌa juajna, jeꞌe mee Jesús, tse ra jian ko sathjiꞌo ra.
MRK.14.45	Ko are Judas ujuii, jeꞌe kunchieꞌen ngain Jesús ko ndachro:
MRK.14.45	—Suixin thi tjaago.
MRK.14.45	Ko kuetuxin Jesús ixin chjee juajna. 
MRK.14.46	Kuthimejan chujni tse na̱ Jesús.
MRK.14.47	Aro naa ni bakao Jesús bantsje espadee ko kunchrijiꞌin ndatsjuen naa xi ncheꞌe xree xi daana icha renthe. 
MRK.14.48	Ko Jesús ndachro ngain kain chujni:
MRK.14.48	—¿Aujuiꞌi ra kunixin espada ko nthaa ixin bitse ni ra, inchin ja̱ rukji naa xi cheꞌe? 
MRK.14.49	Kain nchaꞌon bariꞌi ngayaꞌa ra ixin banthakuaꞌan ra ngain niꞌngo icha renthe ko tseꞌa ni ra. Aro kain jiꞌi jituꞌen, ixin sikuenxin kain thi dikji̱n ni bagayee juajnee Ndo Dio ngain Xruen ndo.
MRK.14.50	Ko kain ni bakao Jesús kuinthuꞌe na̱ jeꞌo, ko sakuinga na̱.
MRK.14.51	Kai naa xan xii baruee Jesús, jeꞌo naa manta betsaa xan, ko are tse na̱ xan, 
MRK.14.52	jeꞌe xan bachrjengaxin xan lunthue xan ko thulucho xan sakuinga xan.
MRK.14.53	Kuthimejan ni tse Jesús sabikao na̱ ngain nchianduꞌa xi daana thetuꞌen icha xi daana, ko nthi̱ꞌa̱ binthexrathe kain xi daana icha renthe, xi tjaago ley ko ni thetuꞌan ngain rajna. 
MRK.14.54	Ko Pedro kjín jiruexin ko biji ngain patiue nchianduꞌa xi daana thetuꞌen kain xi daana. Nthi̱ꞌa̱ bixiꞌin Pedro ko tabeꞌe ngayee xi tenda nchia ko xixruꞌe ngain xruꞌi jiche nthi̱ꞌa̱ 
MRK.14.55	Kain xi daana icha renthe ko kain xi ncheꞌe jie̱ kjuee xa thi jianꞌa runchekaxin xa Jesús ixin nchao naruguenxon xa. Aro xruꞌin jianꞌa bithjeꞌe xa. 
MRK.14.56	Ko tsjé chujni kunchieꞌen ixin ndachro na̱ thi nduaꞌa ixin Jesús, aro jejee banichja na̱. 
MRK.14.57	Kuthimejan binthekunchieꞌen kanxion chujni ixin nichja na̱ thi nduaꞌa ixin Jesús ko ndachro na̱:
MRK.14.58	—Jaꞌan na̱ kuian na̱ ndachro xii yaa: “Jaꞌan nchao tsunxanthe ninguꞌe Ndo Dio, niꞌngo binchechjian chujni, ko ngain nchaꞌon ninxin sinthachjian inaa ningo ko jeꞌa chujni sinchechjian ningo.”
MRK.14.59	Ko xra kjuathexinꞌa choo na̱ jian ixin xra jejee banichja na̱.
MRK.14.60	Kuthimejan xi daana thetuꞌen kain xi daana bingathjen xa ngayee kainxin na̱ ko banchiangiꞌi xa Jesús:
MRK.14.60	—¿Axruꞌin rundachro jaꞌa? ¿Axruꞌin rundachro ixin thi jinichja chujni teꞌi ixin jaꞌa?
MRK.14.61	Aro Jesús tenkua ko xruꞌin batheꞌe, mexinxin jeꞌe xa kjan xa banchiangiꞌi xa inaa ko ndachro xa:
MRK.14.61	—¿Ajaꞌa thi Cristo, thi Xeꞌen Ndo Dio?
MRK.14.62	Ko Jesús ndachro:
MRK.14.62	—Jaan, jaꞌan. Ko sikon ni ra jaꞌan, thi Xii juixin ngajni, sariꞌi ngain rajianxiin Ndo Dio, thi chunda kainxin juachaxin, ko kai sikon ni ra are rukjan na siꞌi ngakjan thjui.
MRK.14.63	Kuthimejan jeꞌe xi daana thetuꞌen kain xi daana anto guñao xa ko kuinchje xa lunthue xa ko ndachro xa:
MRK.14.63	—¡Irugundaꞌa tsjee ná icha chujni runichja ixin thi bincheꞌe xii jiꞌi! 
MRK.14.64	Jaꞌa ra ukuiꞌin ra kexreen nichja xa jianꞌa ixin Ndo Dio. ¿Keꞌe xraxaon ra?
MRK.14.64	Ko kainxin na̱ ndachro na̱ ixin Jesús jikininxin seꞌen.
MRK.14.65	Kuthimejan kanxion na̱ kjuanito na̱ ndathee na̱, ko kuejeꞌe na̱ jmakon Jesús ko xrangii na̱ thon ko xra ndache na̱:
MRK.14.65	—¡Ndachro kensen bintja!
MRK.14.65	Ko kain xi tenda nchia kjuaaya xa ngain Jesús.
MRK.14.66	Are Pedro tajii nduja ngain patio, biji ngain jeꞌe, naa nchri ncheꞌe xree xi daana thetuꞌen kain xi daana. 
MRK.14.67	Ko are bikon nchra Pedro tajixixruꞌe ngandeꞌe xruꞌi, jeꞌe nchra ndachro nchra:
MRK.14.67	—Jaꞌa kai bakjiꞌo Jesús, thi juixin rajna Nazaret.
MRK.14.68	Aro Pedro ndachro ixin nduaꞌa ko ndachro ngain nchra:
MRK.14.68	—Jaꞌan chunxinꞌa xii yaa, ko nunaꞌa keꞌe rinichja jaꞌa.
MRK.14.68	Kuthimejan sakjui thi dixinxin ni patio. Ko tuin tsje kunthaxichia. 
MRK.14.69	Aro nchri ncheꞌe xra mee kjan nchra bikon nchra Pedro inaa, ko kuexiꞌin ndachro nchra ngain ni te nthi̱ꞌa̱:
MRK.14.69	—Xii jiꞌi naa xi bagakao Jesús.
MRK.14.70	Ko Pedro kjan ndachro ixin nduaꞌa. Kuthimejan kain ni te nthi̱ꞌa̱ kjan ndachro na̱ ngain Pedro:
MRK.14.70	—Jaan ndua, jaꞌa naa chujni bakao Jesús, ixin jaꞌa kai chujni juixin nunthe Galilea.
MRK.14.71	Kuthimejan Pedro banchia rugetsingataꞌa thi jianꞌa ko ndachro:
MRK.14.71	—Chunxinꞌa xii yaa, thi jaꞌa ra ndachro ra.
MRK.14.72	Ko tuinxion tsje kunthaxichia inaa. Kuthimejan Pedro xraxaon thi ndachro Jesús ngain jeꞌe: “Xra rutsjeꞌa kunthaxichia yoo nthiꞌa ko jaꞌa uninxin nthiꞌa urundachro ixin chunxinꞌa na.” Ko are xraxaon jiꞌi beꞌe tsjanga.
MRK.15.1	Are ubingasaan kain xi daana baketuꞌan ngain icha xi daana, xi tjaago ley, kain ni thetuꞌan ngain rajna ko kain ni ncheꞌe jie̱ kjuathexin na̱ ixin kexreen sincheꞌe na̱, kuthimejan kuia na̱ Jesús ko bikao na̱ ngain Poncio Pilato. 
MRK.15.2	Ko Pilato banchiangiꞌi Jesús, ko ndachro:
MRK.15.2	—¿Ajaꞌa thi Rey ni judío?
MRK.15.2	Ko Jesús ndachro:
MRK.15.2	—Jaan, jañaa inchin jaꞌa ndachro.
MRK.15.3	Ko kain xi daana baketuꞌan ngain icha xi daana anto tsjé bankataꞌa na̱ Jesús. 
MRK.15.4	Mexinxin Pilato kjan banchiangiꞌi Jesús inaa, ko ndachro:
MRK.15.4	—¿A ko xruꞌin rundachro jaꞌa? Thiꞌin kain thi jianꞌa tenichja na̱ ixin jaꞌa.
MRK.15.5	Aro Jesús xruꞌin batheꞌe. Ko Pilato ibenueꞌa keꞌe ruxraxaon ixin Jesús.
MRK.15.6	Ko ngain kain kiai pascua Pilato bakanchrjanda naa thi teaxiꞌin ko ni rajna bakinchieꞌe kexeꞌe thi bakanchrjanda. 
MRK.15.7	Ko ngain nchaꞌon mee beꞌe ngaxiꞌin nduꞌa xiiso naa xii biꞌin Barrabás ko ikanxion chujnii, thi bintheguen chujni are baketukaꞌo na̱ ni romano. 
MRK.15.8	Ko are xrathe tsjé chujni, kuexiꞌin na̱ ndache na̱ Pilato ixin tsanchrjanda naa thi jiaxiꞌin, jañaa inchin kukuꞌen na̱ ngain kain kiai. 
MRK.15.9	Ko Pilato ndachro ngain na̱:
MRK.15.9	—¿Arinao ra tsanchrjanda thi jaꞌa ra nchegiꞌin ra Rey ni judío?
MRK.15.10	Jañaa ndachro Pilato ixin jeꞌe benuꞌe ixin kain xi daana thetuꞌen icha xi daana kunchjueꞌe xa ngain Jesús, mexinxin juiauꞌe na̱ ngathexin kon. 
MRK.15.11	Aro kain xi daana baketuꞌan ngain icha xi daana ndache xa chujni ixin rundachro na̱ ngain Pilato ixin Barrabás thi sachrjexin nduꞌa xiiso. 
MRK.15.12	Kuthimejan Pilato ndachro ngain na̱:
MRK.15.12	—¿Keꞌe rinao ra sinthaꞌa jaꞌan ngain thi jaꞌa ra nchegiꞌin ra Rey chujni judío?
MRK.15.13	Ko kain na̱ kuyao na̱ ko ndachro na̱:
MRK.15.13	—¡Thenganito ntha cruz!
MRK.15.14	Kuthimejan Pilato ndachro ngain na̱:
MRK.15.14	—Aro, ¿keꞌe jianꞌa bincheꞌe?
MRK.15.14	Ko jeꞌe na̱ kjan na̱ ndachro na̱ suji inaa:
MRK.15.14	—¡Thenganito ntha cruz!
MRK.15.15	Ko Pilato binao bithuꞌe jian ngain chujni, mexinxin bantsje Barrabás ko kuanchrjanda sakjui, ko kuetuꞌan ixin bintja na̱ Jesús. Kuthimejan Pilato bajon Jesús ixin kuenganito na̱ ntha cruz.
MRK.15.16	Kuthimejan xi soldado sabikao xa Jesús ngain patiue nchianduꞌa Pilato ko baye̱e xa kainxin xi soldado. 
MRK.15.17	Ko kuentsaa xa Jesús naa luntho jatse suji, ko binchekjinga xa naa ntha nchaꞌa dintheka̱a̱ xa. 
MRK.15.18	Ko kjuanua xa ko ndachro xa suji:
MRK.15.18	—¡Thjengijna ni ra, jaꞌa thi thetuꞌen ni judío!
MRK.15.19	Ko xrangii xa nthaa jaa, ko kjuanito xa ndathee xa, ko binthegethuxin xa ngain Jesús ixin runchesayeꞌe xa. 
MRK.15.20	Kuthimejan are juexin kjuanua xa, bantsjeꞌe xa luntho jatse binchetsaa xa ko binchengaa xa lunthue, ko sabikao xa ixin kuenganito xa ntha cruz.
MRK.15.21	Ko are tedachrjekauxin xa Jesús nthi̱ꞌa̱, betan xa naa thi xii kjanxin ngataon jngi ko binchekama xa ntha cruz, ko xii jiꞌi biꞌin Simón, ko dikixin xa rajna Cirene. Ko xii mee kjui ndudee Alejandro ko Rufo.
MRK.15.22	Ko bikao xa Jesús ngain jna diꞌin Gólgota, ko jiꞌi ruchro Thi jii Nthaluro Jaa Chujni. 
MRK.15.23	Ko nthi̱ꞌa̱ binao xa runchegiꞌi xa Jesús vino jithekjan ndee ka diꞌin mirra, aro Jesús biꞌa vino mee. 
MRK.15.24	Kuthimejan are ukuenganito xa Jesús ngain ntha cruz, kain xi soldado tsuntaon xa ixin kensen rugithueꞌe lunthue Jesús.
MRK.15.25	Jesús dakao benganito ntha cruz inchin a las nueve. 
MRK.15.26	Ko bakeꞌe na̱ naa thi dikji̱ntaꞌa thi jitaxin ixin unda kuenganito xa Jesús ngain ntha cruz, ko jaꞌin betaxin:
MRK.15.26	“Rey Chujni Judío.”
MRK.15.27	Ko chrikee Jesús kai kuenganito xa ntha cruz yoo xi cheꞌe, naa xa beꞌe no rajianxiin Jesús ko inaa xa no rajngunxin. 
MRK.15.28	Ko jañaa bikuenxin thi jitaxin ngain Xruen Ndo Dio thi ndachro: “Ko guen na̱ inchin duen na̱ chujni ncheꞌe jianꞌa.”
MRK.15.29	Ko kain ni bagatho nthi̱ꞌa̱ banchengithjen jaa na̱ ko banichja na̱ jianꞌa ixin Jesús, ko bandachro na̱:
MRK.15.29	—Jaꞌa thi ndachro ixin rukunxanthe niꞌngo icha renthe ko ngain nchaꞌon ninxin rukjan runchechjian niꞌngo inaa. 
MRK.15.30	¡Danianxin ntha cruz, ja̱ ndua jaꞌa Xeꞌen Ndo Dio!
MRK.15.31	Ko kain xi daana baketuꞌan ngain icha xi daana ko xi tjaago ley, kjuanua xa Jesús ko ndachro xa:
MRK.15.31	—Jeꞌe nchao kjuengijna icha chujni, aro jeꞌe chroꞌa danianxin ntha cruz. 
MRK.15.32	Ja̱ ndua jeꞌe thi Cristo ko thetuꞌen ni judío, ncho dañianxin ntha cruz ko suthikaon ná jeꞌe.
MRK.15.32	Ko kayui thi xii beꞌe nganito ntha cruz kjuanua xa Jesús.
MRK.15.33	Ko ngusine nchaꞌon kuexiꞌin kunaxin xeꞌe nguixin nunthe ko batho nii hora ko xra naxin xeꞌe beꞌe. 
MRK.15.34	Ko a las tres Jesús kuyao suji, ko ndachro:
MRK.15.34	—Eloi, Eloi, ¿lama sabactani? —ko jiꞌi ruchro: Diuna, Diuna, ¿unda ndakuinthuna jaꞌon?
MRK.15.35	Ko kanxion ni te nthi̱ꞌa̱ kuiꞌin na̱ mee ko ndachro na̱:
MRK.15.35	—Thiꞌin ra, xii mee jidaye̱e xa Elías.
MRK.15.36	Ko naa thi xii jii nthi̱ꞌa̱ kuinga biruee naa thi datse jinda inchin chjon, ko xrangi xa vinagre ko kuenkjin xa kon naa nthaa ko chjee xa Jesús ixin rugiꞌi, ko ndachro xa:
MRK.15.36	—Chuꞌen ra. Sukon ná ako tsii Elías ixin sinchegania.
MRK.15.37	Aro Jesús kuyao suji, ko ndabeꞌen. 
MRK.15.38	Ko are mee thi manta bethua ngaxiꞌin niꞌngo icha renthe, nui kuexinxin bichjenga nguii manta. 
MRK.15.39	Ko xi thetuꞌan naa renkia xi soldado tajitsjeꞌe thi jii Jesús, ko are bikon kexreen beꞌen, jeꞌe ndachro:
MRK.15.39	—Jaan, ndua xii jiꞌi Xeꞌen Ndo Dio.
MRK.15.40	Ko nthi̱ꞌa̱ kai beꞌe kanxion nchrii ko kjínxin tatetsjeꞌe nchra thi jituꞌen. Nthi̱ꞌa̱ ngain nchra beꞌe María Magdalena, Salomé ko María, thi janee Jacobo ko José. 
MRK.15.41	Ko nchrii teꞌi kai baruee nchra Jesús ko bayakuꞌen nchra jeꞌe are beꞌe ngain nunthe Galilea. Kai beꞌe kanxion ni nchrii ruee jeꞌe are kjui ngain rajna Jerusalén.
MRK.15.42	Ko mee kjui viernes tsukjin, thi nchaꞌon bancheꞌe na̱ kain ixin bachuꞌen na̱ thi nchaꞌon banchejugaꞌa na̱. 
MRK.15.43	Mexinxin jaikua juii naa xii biꞌin José thi juixin rajna Arimatea, ko xraonꞌa kunchieꞌen ngain Pilato ko banchia Jesús. Ko José kjui naa xii bechunda jié juachaxin ngakjan ni ncheꞌe jie̱, ko kai jichuꞌen thi nchaꞌon tsetuꞌan Ndo Dio. 
MRK.15.44	Pilato anto kuiseꞌen are kunuꞌe ixin Jesús beꞌen, mexinxin ruaꞌan xi capitán ixin biganchiangi xa a ko ndua ndabeꞌen Jesús. 
MRK.15.45	Ko are xi capitán ndachro xa ixin ndua undabeꞌen Jesús, Pilato bajon juachaxin ngain José ixin nchao sarugikao Jesús. 
MRK.15.46	Kuthimejan José bincheganianxin Jesús ngain ntha cruz ko kuensia naa manta dikeꞌna, ko bikaan ngain naa chinthi dikunchjian ngadoꞌo naa jna. Kuthimejan jeꞌe kuejee chinthi kunixin naa xro jié. 
MRK.15.47	Ko María Magdalena ko María janee José bikon na̱ thinoo xrabaa Jesús.
MRK.16.1	Ko are ubatho nchaꞌon nchejugaꞌa na̱, María Magdalena, Salomé ko María janee Jacobo, dikeꞌna na̱ naa nda xruan anto xrajni ixin rukinga na̱ nthauꞌe Jesús. 
MRK.16.2	Ko nchaꞌon domingo, thi nchaꞌon thexinxin semaana, juii na̱ ngain chinthi are uchriꞌin nchaꞌon. 
MRK.16.3	Ko thinga tendache choo nchra ngatja nthiꞌá:
MRK.16.3	—¿Aro kensen sinthjian na̱ xro jié jijexin chinthi?
MRK.16.4	Ko are bintheji nchra, binthegikon nchra ixin thi xro anto jié udikingi xro. 
MRK.16.5	Ko are binthexiꞌin nchra thi jii chinthi, nthi̱ꞌa̱ bikon nchra naa xan xii no rajianxin thi beꞌe Jesús, ko lunthue xan rua ko jini luntho. Ko jeꞌe nchra binthexraon nchra. 
MRK.16.6	Aro xan xii ndachro xan ngain nchra:
MRK.16.6	—Xraonꞌa ra. Ununa ixin tethjee ra Jesús thi juixin rajna Nazaret, thi kuenganito na̱ ntha cruz. Aro jeꞌe uxechon ko ikoꞌa nthiꞌi. Tsjexin ra thi beꞌe. 
MRK.16.7	Anchee thji ra ngain ni bakao Jesús, ko ngain Pedro, ko ndache ra na̱: “Jesús jitauꞌan ra nthiꞌá ixin tsji ra ngain nunthe Galilea. Ko nthi̱ꞌa̱ sikon ra jeꞌe, jañaa inchin ndathjo ra.”
MRK.16.8	Ko jeꞌe nchra tethinga nchra sakjuixin nchra ngain chinthi ixin anto texranga nchra ixin binthexraon nchra. Ko ixin anto binthexraon nchra, mexinxin ixruꞌin kensen ndache nchra thi binthekuꞌen nchra.
MRK.16.9	Kuthimejan are uxechon Jesús ngain thi nchaꞌon thexinxin semaana, jeꞌe kununxiꞌin María Magdalena, nchri kuxrueꞌen ixin Jesús are bachrjeꞌe nchra thi yaato espíritu jianꞌa bechunda nchra. 
MRK.16.10	Ko jeꞌe María Magdalena kjui binchenuꞌe ni bakao Jesús, aro ni teꞌi tetsjanga na̱ ko techiin na̱ ixin Jesús. 
MRK.16.11	Ko are kuiꞌin na̱ ixin Jesús jichon, jeꞌe na̱ bithikaonꞌa na̱.
MRK.16.12	Kuthimejan Jesús kununxiꞌin iyoo chujni bakao, ko ni teꞌi teyaa na̱ nthiꞌá satethji na̱ ngataon jngi, aro jeꞌe na̱ xrabatsuanꞌa na̱. 
MRK.16.13	Kuthimejan kayui ni teꞌi kjui na̱ ko ndachro na̱ ngain ni icha thi kuꞌen, aro ni icha xra bithikaonꞌa na̱.
MRK.16.14	Ko Jesús juexinxin xraago ngain ni thejngo bakao, are tene na̱ ngain nthanchaon. Ko jeꞌe binchesatheꞌe na̱ ixin bithikaonꞌa na̱ ko atho cha thinxin na̱, ixin bithikaonꞌa na̱ thi ndachro chujni bikon jeꞌe ixin uxechon. 
MRK.16.15	Kuthimejan Jesús ndachro ngain na̱:
MRK.16.15	—Thji ra nguixin nunthe ko ndache ra kainxin chujni thi jian juajna. 
MRK.16.16	Ko thi chujni sithikaon ko sigithe, rukjan inaa chujni narua ko xruꞌin nchaꞌon tsjexin. Aro thi chujni sithikaonꞌa, Ndo Dio sincheꞌe na̱ jie̱. 
MRK.16.17	Ko jiꞌi sincheꞌe chujni sithikaon na na̱ jaꞌan: Santsjexin na̱ espíritu jianꞌa ngain chujni kunixin juachaxinna runichja na̱ inaa ngigua, 
MRK.16.18	raa na̱ rutsexin na̱ kunchee ko ja̱ siꞌi na̱ chrujan xruan naduenxon chujni, xruꞌin tsuꞌen na̱, ko kai tsentaꞌa raa na̱ ngataꞌa chujni niꞌi ko tsuxrueꞌen na̱.
MRK.16.19	Ko are Nchaa ná Jesús juexin nichjee na̱, jeꞌe sakuajiin ngajni ko beꞌe no rajianxiin Ndo Dio. 
MRK.16.20	Ko chujni bakao Jesús, kjui na̱ nguixin nunthe ko kjuaago na̱ thi jian juajna. Ko Jesús bakjengijna na̱ ngain xra bancheꞌe na̱, ko baxraago ngain juajna thi naꞌa bagikunxin chujni bancheꞌe ni teꞌi.
LUK.1.1	Tsjé chujni binao na̱ rukji̱n na̱ thi kuꞌen Jesucristo ko thi jeꞌe bincheꞌe ngataꞌa nunthe jiꞌi. 
LUK.1.2	Jañaa inchin binthakuan ná ni bikon kain thi bincheꞌe Jesús are nandaa kuexinxin xree ko jeꞌe na̱ kjuengijna na̱ jeꞌe ixin ndache na̱ chujni thi jian juajna. 
LUK.1.3	Mexinxin jaꞌan kai banchiangi jian ixin kain thi bincheꞌe Jesús are nandaa kuexinxin xree, ko jaꞌan xraxaꞌon ixin jian jii ke jaꞌan rukji̱n na kain jiꞌi inchin kuꞌen, ixin jaꞌa Teófilo nchao rutsjeꞌe xroon jiꞌi. 
LUK.1.4	Ko jamee jaꞌa jian tsunuꞌa thi ndua kukuaꞌan.
LUK.1.5	Are Herodes beꞌe rey ngain nunthe Judea, are mee beꞌe naa xi daana biꞌin Zacarías. (Jeꞌe beꞌe ngain chujnii xi daana, ni biꞌin Abías.) Ko chriꞌi Zacarías biꞌin nchra Elisabet, ko kayui na̱ bachrjeninxin na̱ ngain chujnii Aarón, thi kjui saꞌo xi daana. 
LUK.1.6	Ko kayui na̱ anto jian na̱ ngathexin kon Ndo Dio ko anto bagithikaon na̱ kain thi kuetuꞌan ndo, ko jañaa xruꞌin chujni banichja jianꞌa ixin jeꞌe na̱. 
LUK.1.7	Aro jeꞌe na̱ xruꞌin chjan binthechunda na̱ ixin Elisabet chroꞌa banchekunkjiꞌi chjan, ko kayui na̱ ujunchjan binthe na̱.
LUK.1.8	Naa nchaꞌon Zacarías ko ni banchekaꞌo xra, biꞌin Abías ko ni teꞌi ubikininxin runcheꞌe na̱ xra ngaxiꞌin ninguꞌe Ndo Dio. 
LUK.1.9	Aro icha saꞌo jeꞌe na̱ bakinchieꞌe na̱ kensen runcheꞌe xra, ko Zacarías bithutaon ixin jeꞌe sixiꞌin ngaxiꞌin ninguꞌe Ndo Dio ixin tsjaaga tsjuka. 
LUK.1.10	Ko are nguii jitjaaga Zacarías tsjuka ngaxiꞌin niꞌngo, kain chujni tatenichjee na̱ Ndo Dio nduja. 
LUK.1.11	Ko are xratajixiꞌin Zacarías ngaxiꞌin niꞌngo bikon naa angeel Ndo Dio tajingathjen ngandeꞌe giꞌi thi jichexin tsjuka no rajianxiin Zacarías. 
LUK.1.12	Are jeꞌe bikon ángel mee, jeꞌe benueꞌa keꞌe runcheꞌe ixin anto xraon. 
LUK.1.13	Aro ángel mee ndachro ngain Zacarías:
LUK.1.13	—Zacarías xraonꞌa, ixin Ndo Dio kuiꞌin thi jaꞌa binchetseꞌen ñao, mexinxin chriꞌa Elisabet sinchekunkjiꞌi naa chjan, ko jaꞌa sinchegiꞌin xan Juan. 
LUK.1.14	Ko jaꞌa anto ruchaꞌa ko anto chrjuin tsunuꞌa, ko tsjé chujni ruchee na̱ ixin tsunkjiꞌi chjan mee. 
LUK.1.15	Ko xaꞌan mee usechunda xan juachaxiin Ndo Dio. Chjan mee siꞌa xan vino ko thi kuanxin chujni, ko ruchunda xan anto tsjé juachaxiin Espíritu Santo are xra seꞌo xan ngaxiꞌon tseꞌe janee xan. 
LUK.1.16	Ko ixin thi jeꞌe xan sincheꞌe xan, tsjé chujni ngain nunthe Israel rukjan na̱ sinchesayeꞌe na̱ Ndo Dio, thi chunda kain juachaxin. 
LUK.1.17	Jeꞌe xan jiꞌi, xan tsii saꞌo ke Cristo, ko ruchunda xan xrajeꞌo espíritu ko xrajeꞌo juachaxin ke bechunda profeta Elías, ixin jeꞌe xan tsjague xan ni ndudaꞌa kexreen sinao na̱ xeꞌen na̱, ko thi chujni dithikaonꞌa Ndo Dio tsangi na̱ sithikaon na̱ ndo. Ko jamee chujni nchao sayée na̱ Cristo are jeꞌe tsii.
LUK.1.18	Zacarías banchiangiꞌi ángel mee ko ndachro:
LUK.1.18	—¿Kexreen sithikaunxin jaꞌan jiꞌi? Ixin jaꞌan anto dachrii na ko chriꞌna anto nachrichjan nchra.
LUK.1.19	Ángel mee ndachro:
LUK.1.19	—Jaꞌan Gabriel na, ko rinthaꞌa kain thi thetuꞌan Ndo Dio. Ko jeꞌe thi kuetunna ixin bindathjo thi jian juajna jiꞌi. 
LUK.1.20	Aro jai, ixin jaꞌa bithikaonꞌa thi jaꞌan ndathjo, jaꞌa tsuthapo, ko chroꞌa runichja sithjaja nchaꞌon tsunkjiꞌi xaꞌan.
LUK.1.21	Ko nguii mee, kain chujni nthi̱ꞌa̱ techuꞌen na̱ sachrje Zacarías, ko binthechuꞌen na̱ see ko xraon na̱ ixin Zacarías anto kunchrjeꞌen ngaxiꞌin niꞌngo. 
LUK.1.22	Ko are jeꞌe bachrje, ichroꞌa nichja ngain na̱. Kuthimejan xraxaon na̱ ixin chrujan kjuague Ndo Dio ngaxiꞌin niꞌngo. Ko Zacarías jeꞌo bakjaguxin kunixin raa thi binao rundachro ixin ndakuthapo.
LUK.1.23	Are Zacarías juexin bincheꞌe xra kain nchaꞌon ngain niꞌngo icha jié, sakjui nchianduꞌa. 
LUK.1.24	Kuthimejan chriꞌi Zacarías ubeyaa nchra chjan, ko ibachrjexinꞌa nchra nchianduꞌa nchra naꞌo kunithjao, ko xraxaon nchra: 
LUK.1.25	“Ndo Dio bajon juachaxin ixin jaꞌan riyaa chjan, ko jai chujni itsjanoꞌa na na̱.”
LUK.1.26	Batho inkjaon kunithjao, Ndo Dio ruaꞌan ndo ángel Gabriel ngain nunthe Galilea ngain naa rajna diꞌin Nazaret 
LUK.1.27	ixin bitsjeꞌe naa xan nchrii biꞌin María, xan nchrii mee xruꞌin xii kathe xan, aro urukutheꞌe xan ngain naa xii biꞌin José, xi bachrjeninxin chujnii rey David. 
LUK.1.28	Ángel mee bixiꞌin thi nchia jixiꞌin xan nchrii mee, ko ndachro ngain xan:
LUK.1.28	—¡Jaꞌan bichjaꞌa juajna ixin Ndo Dio anto rinao ndo jaꞌa! Ndo Dio jii ngajin ko icha binthanchaon ndo jaꞌa ke kainxin nchrii.
LUK.1.29	Ko María xratao tabeꞌe ko xraxaon ixin keꞌe ruchro thi juajna chjee ángel. 
LUK.1.30	Kuthejan ángel mee ndachro:
LUK.1.30	—María, xraonꞌa, ixin Ndo Dio binthanchaon ndo jaꞌa. 
LUK.1.31	Jai jaꞌa sariyaꞌa naa chjan ko are usinchekunkjiꞌi xan, jaꞌa sinchegiꞌin xan JESÚS. 
LUK.1.32	Chjan mee anto renthe seꞌe xan, ko sinchegiꞌin na̱ xan Xeꞌen Ndo Dio, ndo thjen ngajni. Ko jeꞌe ndo ruchjee xan juachaxin seꞌe xan rey inchin ndo dachriꞌi xan xrachrjen biꞌin David are saꞌo. 
LUK.1.33	Jamee jeꞌe xan tsetuꞌan xan ngain nunthe Israel kainxin nchaꞌon, ko thi jeꞌe xan tsetuꞌan xan xruꞌin nchaꞌon tsjexin.
LUK.1.34	Kuthejan María banchiangi ngain ángel mee ko ndachro:
LUK.1.34	—¿Kexreen tsuꞌen jiꞌi, ixin jaꞌan xruꞌin xii rikiꞌan?
LUK.1.35	Ángel ndachro ngain María:
LUK.1.35	—Espíritu Santo tsii ngajin jaꞌa ko juachaxiin Ndo Dio, ndo thjen ngajni sisiandajin inchin naa thjui. Mexinxin thi chjan jaꞌa sinchekunkjiꞌi, jian xan ngathexin kon Ndo Dio ko siꞌin xan Xeꞌen Ndo Dio. 
LUK.1.36	Ko kai nchri primaa, Elisabet, sinchekunkjiꞌi nchra naa chjan maski unachrichjan nchra. Mexinxin thi nchrii ndachro chujni ixin chroꞌa sinchekunkjiꞌi chjan, jai jeꞌe nchra uchunda nchra inkjaon kunithjao jiyaa nchra xeꞌen nchra 
LUK.1.37	ixin xruꞌin tangi jii ixin Ndo Dio.
LUK.1.38	Kuthejan María ndachro:
LUK.1.38	—Jaꞌan dithikaꞌon kainxin thi thetuꞌan Ndo Dio; ko mexinxin Ndo Dio nchao sincheꞌe ndo ngajin inchin jaꞌa ndachjejin na.
LUK.1.38	Ko juexin nichja ángel mee, sakjui.
LUK.1.39	Ko tsjeꞌa nchaꞌon batho, María tuin kjui bitsjeꞌe Elisabet, thi beꞌe ngain naa rajna ngagaꞌa jnee nunthe Judea. 
LUK.1.40	Ko are María biji nthi̱ꞌa̱, bixiꞌin nchianduꞌa Zacarías ko chjee juajna Elisabet.
LUK.1.41	Ko Elisabet are kuiꞌin juajnee María, chjan beyaa Elisabet kuingi xan ngaxiꞌin tseꞌe, ko are mee Espíritu Santo juii kunixin anto tsjé juachaxin ngain Elisabet. 
LUK.1.42	Kuthejan Elisabet seen ndachro ngain María:
LUK.1.42	—Ndo Dio binthanchaon jaꞌa icha ke kainxin nchrii, ko kai binchenchaon xaꞌan riyaꞌa. 
LUK.1.43	¿Kensen na jaꞌan ixin jaꞌa bitsje na, jaꞌa janee Nchana? 
LUK.1.44	Ixin are jaꞌan kuian juajnaa, xanꞌna riyaa kuingi xan ngaxiꞌin tseꞌe na ixin chee xan. 
LUK.1.45	Anto chrjuin ixin jaꞌa bithikaon ixin sikuꞌen thi ndathjo Ndo Dio.
LUK.1.46	Kuthejan ndachro María:
LUK.1.46	Ansenna nchesayeꞌe Ndo Dio.
LUK.1.47	Ko ansenna chee ngain Ndo Dio, thi binthakjan na inaa chujni narua.
LUK.1.48	Ixin Ndo Dio bikon na ndo jaꞌan, thi nchri ncheꞌe xree ndo,
LUK.1.48	ko jai utsexiꞌin chujni rundachro na̱ ixin jaꞌan binchenchaon na Ndo Dio.
LUK.1.49	Ixin Ndo Dio, thi chunda kain juachaxin, jian ncheꞌe ngajin;
LUK.1.49	¡Suixin diꞌin thi anto jian!
LUK.1.50	Ko jeꞌe ndo kainxin nchaꞌon tsiakunueꞌe ndo kain chujni nchesayeꞌe ndo.
LUK.1.51	Jeꞌe ndo kjuaago ndo kain thi jié ncheꞌe ndo
LUK.1.51	ko bengi ndo thi chujni anto taꞌin ñao.
LUK.1.52	Ko jeꞌe bantsjeꞌe juachaxiin kain ni thetuꞌan,
LUK.1.52	ko binchegayee ndo juachaxin ni tunueꞌa renthe.
LUK.1.53	Thi chujni nua, jeꞌe chjee na̱ tsjé,
LUK.1.53	ko thi chujni chunda, jeꞌe kuinthuꞌe na̱ texruaxon raa na̱.
LUK.1.54	Jeꞌe kjuengijna ni Israel, ni nchexree jeꞌe,
LUK.1.54	ixin jeꞌe tjañeꞌa chujnii ko kain nchaꞌon thiakunueꞌe na̱,
LUK.1.55	ko jeꞌe sincheꞌe thi undachro ngain ni ndo dachriꞌa ná xrachrjen diꞌin Abraham ko ngain xeꞌen ndo, ko jañaa tsiakunueꞌe ndo kainxin nchaꞌon.
LUK.1.56	Ko María bithuꞌe ngain Elisabet inchin nii kunithjao, kuthimejan sakjan nchianduꞌa.
LUK.1.57	Ko are ubithja nchaꞌon, Elisabet binchekunkjiꞌi naa xan xichjan. 
LUK.1.58	Ko are ni chiaon tekauxin ko ni chujnii kunuꞌe na̱ ixin Ndo Dio kuiakunueꞌe Elisabet, bichjee na̱ juajna ko anto chee na̱. 
LUK.1.59	Ko are xethja thi jni nchaꞌon bichjee na̱ xan xichjan thi xruꞌe diꞌin circuncisión, ko binao na̱ rugiꞌin xan Zacarías inchin diꞌin ndudee xan. 
LUK.1.60	Aro janee xan ndachro jan:
LUK.1.60	—Naꞌi. Xanꞌna siꞌin xan Juan.
LUK.1.61	Ko jeꞌe na̱ ndachro na̱ ngain Elisabet:
LUK.1.61	—¿Unda?, ja̱ xruꞌin ni ndui diꞌin jañaa.
LUK.1.62	Kuthejan banchiangi na̱ kunixin raa na̱ ngain ndudee xan xichjan ixin kexreen siꞌin xan. 
LUK.1.63	Ko Zacarías banchia rioꞌo nthaa ko kji̱ntaꞌa ntha jaꞌin: “Jeꞌe xan siꞌin xan Juan.” Ko ni binthe nthi̱ꞌa̱ xratao tabinthe na̱ ixin jañaa siꞌin xan. 
LUK.1.64	Ko Zacarías nichjabeꞌo inaa ko kuexiꞌin binchesayeꞌe Ndo Dio. 
LUK.1.65	Ko ni chiaon te nchianduꞌa xratao tabinthe na̱, ko kuekin na̱ thi kuꞌen jiꞌi ngain kain chujni te ngain kain jnee nunthe Judea. 
LUK.1.66	Kain chujni bakiꞌin jiꞌi, baxraxaon na̱ ixin unda jañaa kuꞌen ko baganchiangiꞌi choo na̱ ko bandachro na̱:
LUK.1.66	—¿Keꞌe sigeꞌe chjan yaa?, ixin ndua Ndo Dio binchenchaon xan.
LUK.1.67	Kuthimejan Zacarías, ndudee xan xichjan mee, kunixin juachaxiin Espíritu Santo kuexiꞌin nichja thi juajna binchegayee Ndo Dio ko ndachro:
LUK.1.68	Kainxin chujni jikininxin sinchesayeꞌe Nchaa ná, Ndo Dioe nunthe Israel,
LUK.1.68	ixin jeꞌe juii ngajin ná, xro chujnii jeꞌe ko kjuengijna ná.
LUK.1.69	Jeꞌe chjaa ná naa chujni chunda tsjé juachaxin ko nchao sinthakjan ná inaa chujni narua ko xruꞌin nchaꞌon tsjexin,
LUK.1.69	ko jeꞌe bachrjeninxin ni nchexree Ndo Dio diꞌin David.
LUK.1.70	Ixin jañaa ndachro Ndo Dio ngain ni bagayee juajnee ndo are usee;
LUK.1.71	ixin Ndo Dio tsjengijna ná ngain chujni ningakuan ná ko ngain chujni rinaoꞌa ná,
LUK.1.72	ko kai ndachro ixin tsiakunuꞌe ndo ni ndo dachriꞌa ná xrachrjen,
LUK.1.72	ko jeꞌe ndo xruꞌin nchaꞌon rutjañeꞌe ndo thi kjuathexin ndo ko sincheꞌe ndo ixin jaꞌan ná.
LUK.1.73	Ko Ndo Dio ubajin ndo ixin jaan sincheꞌe ndo thi undachro ndo ngain ndo dachriꞌa ná xrachrjen, ndo Abraham:
LUK.1.74	ko ixin jeꞌe tsanchrjandaꞌa ná ngain thi chujni ningakuan ná,
LUK.1.74	ko jañaa ruxraonꞌa ná sinthoꞌo ná xree ndo,
LUK.1.75	ko rukjan ná chujni jian ngathexin kon Ndo Dio kainxin nchaꞌon sunthechon ná.
LUK.1.76	Ko jaꞌa, xan xichjanꞌna, siꞌin chujni dayee juajnee Ndo Dio, ndo thjen ngajni,
LUK.1.76	ixin jaꞌa thi sitauꞌen nthiꞌá Cristo ko jaꞌa rundache chujni tsinthuꞌe na̱ kain thi jianꞌa tencheꞌe na̱, jamee jaꞌa sinchechjian naa nthiꞌá nao ixin Cristo.
LUK.1.77	Ko jaꞌa sinchenuꞌe chujni Israel ixin thi jianꞌa tencheꞌe na̱, nchao sitjañeꞌe na̱,
LUK.1.77	ko jañaa Ndo Dio nchao sinchekjan na̱ inaa chujni narua ko xruꞌin nchaꞌon tsjexin.
LUK.1.78	Ixin Ndo Diua ná anto thjuaa ná ndo ko thiakunuaa ná ndo,
LUK.1.78	ko jeꞌe ndo ruaꞌan ndo thi ndangasaan ná thixin ngajni,
LUK.1.79	ko sinchengaseꞌen chujni te ngain thi naxin xeꞌe ko tsajandaꞌa seꞌen chujni utekininxin seꞌen,
LUK.1.79	ko tsjagua ná kexreen sakjiꞌo ná jian kain chujni.
LUK.1.80	Ko xan xichjan bangi xan ko kain nchaꞌon icha kusuji xan ngain Espíritu Santo. Ko kainxin nchaꞌon jeꞌe xan beꞌe xan ngagaꞌa jna thi xruꞌin chujni jii. Bithjaja nchaꞌon xraago xan ko kuexiꞌin xan binchekueꞌen xan chujni Israel.
LUK.2.1	Are uchiaon binkee nchaꞌon rukunkjiꞌi Jesús, xi baketuꞌan biꞌin Augusto César, kuetuꞌan xa rugetaxin chujni te nguixin nuntheꞌe Roma. 
LUK.2.2	Jiꞌi nthiꞌa saꞌo binthetaxin chujni are baketuꞌan Cirenio ngain Siria. 
LUK.2.3	Mexinxin kainxin chujni bintheꞌa ngain rajnee gunda kjan na̱ ngain rajnee na̱ ixin binthetaxin na̱. 
LUK.2.4	Kai José bachrjexin rajna Nazaret jii ngain nunthe Galilea, ko sakjui ngain rajna Belén nuntheꞌe Judea, thi diguanxin David, ixin David kjui ndo dachri xrachrjeꞌen José. 
LUK.2.5	Ko José kjui Belén ixin bigetaxin jeꞌe kunixin María, thi sekaꞌo José. Ko are mee, María ubeyaa chjan. 
LUK.2.6	Ko are binthe na̱ Belén, xethja nchaꞌon ixin María runchekunkjiꞌi xeꞌen, 
LUK.2.7	ko nthi̱ꞌa̱ binchekunkjixin María xan saꞌo, ko jeꞌe kuensia xan lunthuchjeꞌen xan, ko kuenjua xan ngaa thi jinea kuxinthaa ixin xruꞌin nchia bithja na̱ ngain thi ni tjadua nchia.
LUK.2.8	Nthi̱ꞌa̱ chiaon rajna Belén kanxion ni bakingaria kuleko bithuekaꞌo na̱ ba nthi̱ꞌa̱ ngataon jngi ngain thie mee. 
LUK.2.9	Ko kununxinbeꞌo naa angeel Ndo Dio ngain na̱, ko xruii Ndo Dio banchengasaan nguixin ngandajin na̱; ko jeꞌe na̱ anto binthexraon na̱. 
LUK.2.10	Aro ángel ndachro ngain na̱:
LUK.2.10	—Xraonꞌa ra ixin jaꞌan bikian naa juajna jian ngajin ra, ko kai are tsiꞌin icha chujni anto ruchee na̱. 
LUK.2.11	Ixin jai ngain rajnee David kunkjiꞌi naa thi sinthakjan ra inaa chujni narua, ko mee CRISTO, thi Nchaa ná. 
LUK.2.12	Ko jaꞌin satsuanxin ra xan: Jaꞌa ra sinchii ra xan jisia lunthuchjeꞌen xan ko tajijua xan ngaa thi jinea kuxinthaa.
LUK.2.13	Ko kununxinbeꞌo ngaka ángel mee icha tsjé ángel juixin ngajni, ko banchesayeꞌe Ndo Dio ko tendachro:
LUK.2.14	¡Nthusayeꞌe ná Ndo Dio, ndo thjen ngajni,
LUK.2.14	ko ngataꞌa nunthe chrjuin tsunuꞌe anseen kain chujni dayee thi dajon Ndo Dio!
LUK.2.15	Kuthejan are kain ángel mee sakjan ngajni, ni tethingaria kuleko ndache choo na̱:
LUK.2.15	—Chjin ná Belén, sitsjeꞌe ná thi kuꞌen jiꞌi, thi bindathjo ná Ndo Dio.
LUK.2.16	Ko tuin binthekji na̱ ko nthi̱ꞌa̱ bithjaxin na̱ María ko José, ko binthegikon na̱ xan nchinchjan tajijua xa ngaa thi jinea kuxinthaa. 
LUK.2.17	Are jeꞌe na̱ binthegikon na̱ xan nchinchjan, jeꞌe na̱ kuekin na̱ kain thi ndachro ángel ixin jeꞌe chjan mee. 
LUK.2.18	Ko kainxin chujni kuiꞌin thi ndachro ni thingaria kuleko anto binthekiseꞌen na̱. 
LUK.2.19	Aro María kain jiꞌi kuenchjiꞌan ngain anseen ko anto baxraxaon kain jiꞌi. 
LUK.2.20	Ko ni tethingaria kuleko sakjan na̱ thi kuinthuꞌe na̱ kue na̱, ko thinga tethexruxiꞌin na̱ ko tetsjetheꞌe na̱ Ndo Dio ixin thi kuiꞌin na̱ ko bikon na̱ inchin ndachro ángel ngain na̱.
LUK.2.21	Are binchexethja Jesús jni nchaꞌon, chjee na̱ xruꞌe ko binchegiꞌin na̱ JESÚS, inchin kuetuꞌan ángel ngain María are xra beyaa chjan.
LUK.2.22	Ko are xethja nchaꞌon ixin rukurua na̱, kjui na̱ ngain niꞌngo icha jié jii rajna Jerusalén, inchin kuetuꞌan Ndo Dio ngain Moisés, ko binchechieꞌen na̱ xan nchinchjan ngain Ndo Dio. 
LUK.2.23	Jeꞌe na̱ jañaa bincheꞌe na̱ ixin jaꞌin jitaxin ngain Xruen ndo: “Xan xii bakunkjiꞌi saꞌo, xan mee jikininxin xan Ndo Dio.” 
LUK.2.24	Mexinxin kjui na̱ ngain niꞌngo icha jié ko bajon na̱ inchin baketuꞌan Ndo Dio: “Yoo kuthoon o yoo kuxentha.”
LUK.2.25	Are mee nthi̱ꞌa̱ Jerusalén beꞌe naa xii biꞌin Simeón. Xii jiꞌi anto binao Ndo Dio, ko bachuꞌen xa thi nchaꞌon are Ndo Dio tsjengijna chujni ngain nunthe Israel ixin itsetuenꞌa inaa nunthe. Ko Espíritu Santo beꞌe ngain Simeón, 
LUK.2.26	ko Espíritu binchenuꞌe Simeón ixin sikon Cristo tsii, thi ruruaꞌan Ndo Dio, kuthimejan seꞌen. 
LUK.2.27	Jeꞌe Simeón kjui ngain niꞌngo ixin jamee kuetuꞌen Espíritu Santo. Ko María ko José bijikao na̱ Jesús ngain niꞌngo ixin bincheꞌe na̱ thi thetuꞌan ley, 
LUK.2.28	ko Simeón kjuua xan xichjan ngaa raa ko binchesayeꞌe Ndo Dio ko ndachro:
LUK.2.29	Anchee, Suixin unchao tanchrjanda na seꞌen na,
LUK.2.29	ixin ubikon thi Suixin ndachjejin na.
LUK.2.30	Jaꞌan ubikunxin kon na thi juii ixin tsjengijna ná,
LUK.2.31	ko Suixin ruꞌan ko sikon chujni te nguii nunthe.
LUK.2.32	Chjan jiꞌi thi sinchengaseꞌen kain chujni jeꞌa chujni Israel,
LUK.2.32	ko ixin jeꞌe xan tsusayexin chujni Israel, chujnia Suixin.
LUK.2.33	José ko janee Jesús, xratha tabinthetsjeꞌe na̱ ixin thi ndachro Simeón ixin Jesús. 
LUK.2.34	Kuthejan Simeón binchenchaon na̱ ko ndache María, janee Jesús:
LUK.2.34	—Ixin chjan jiꞌi tsjé chujni Israel rukjan na̱ inaa chujni narua ko tsjé na̱ sueꞌen na̱ jie̱, ko xan jiꞌi, naa xan xranaꞌa dikunxin ni ko tsjé na̱ sithikaonꞌa na̱ xan. 
LUK.2.35	Ko jamee ruxraago thi xraxaon nanaa chujni ngain anseen na̱. Aro jaꞌa María, kain jiꞌi inchin naa chia sathudoꞌo ansean, ixin anto juachjaon sarichunda.
LUK.2.36	Kai nthi̱ꞌa̱ beꞌe naa nchrii banichja nchra juajnee Ndo Dio, ko biꞌin nchra Ana, ko ndudee nchra biꞌin Fanuel, ni bachrjeninxin Aser. Ko anto chjan nchra are dikutheꞌe nchra ko jeꞌo yaato nano bekaꞌo nchra xixiꞌi nchra. Ko nchrii mee ujoon nchra. 
LUK.2.37	Ko jai jeꞌe nchra naa nchri gaꞌan chunda noo kan ko noo nano. Ko bagachrjexinꞌa nchra niꞌngo, ixin nchaꞌon ko thie banchesayeꞌe nchra Ndo Dio ko banchekjaaño nchra. 
LUK.2.38	Ko are mee kunchieꞌen Ana ko kuexruxiꞌin Ndo Dio, ko kuexiꞌin nichja ixin Jesús ngain kain chujni jichuꞌen thi nchaꞌon are Ndo Dio tsjengijna chujni Israel.
LUK.2.39	Are juexin bincheꞌe na̱ kain thi jitaxin ngain ley kuinthuꞌe Ndo Dio, kjan na̱ Nazaret, rajnee na̱ jii ngain nunthe Galilea. 
LUK.2.40	Ko Jesús icha bangi, ko icha kusuji, ko icha benuꞌe jian, ko Ndo Dio anto binchenchaon xan.
LUK.2.41	Ni nduꞌa Jesús kain nano bakji na̱ ngain rajna Jerusalén ngain kiai diꞌin pascua. 
LUK.2.42	Are Jesús binchexethja theyoo nano, jeꞌe ko José ko María, janee, kanio na̱ kjui na̱ Jerusalén inchin bancheꞌe na̱. 
LUK.2.43	Ko are ujuexin kiai mee, jeꞌe na̱ sakjan na̱ ko Jesús ndadigithuꞌe nthi̱ꞌa̱ Jerusalén, ko José ko María benueꞌa na̱. 
LUK.2.44	Jeꞌe na̱ xraxaon na̱ ixin ngayee chujni jitji Jesús, ko jamee sakjui na̱ nguixin nchaꞌon mee. Are undakunaxin xeꞌe, jeꞌe na̱ kjuee na̱ Jesús ngayee icha chujni chunxin na̱ ko ni chujnii na̱, 
LUK.2.45	ko bithjaꞌa na̱ Jesús. Kuthejan sakjan na̱ Jerusalén ixin kjuee na̱ Jesús nthi̱ꞌa̱.
LUK.2.46	Batho nii nchaꞌon, kuthimejan bithja na̱ Jesús tajii ngaxiꞌin niꞌngo icha jié, ngayee xi bakjaago ley ko tajithiꞌin xan thi tendachro xa ko jeꞌe xan anto tsjé banchiangi xan ngain xa. 
LUK.2.47	Kain chujni kuiꞌin thi ndachro xan xratao tabinthetsjeꞌe na̱ ixin thi jian juaxraxauen xan ko kain thi jian bagatheꞌe xan. 
LUK.2.48	Are José ko María bikon na̱ mee, xratao tabinthetsjeꞌe na̱, ko janee xan ndachro jan ngain xan:
LUK.2.48	—Jaꞌa, ¿unda jañaa bincheꞌe ngajin ná? Ndudaa ko jaꞌan tethjee ra ko anto kuaa ná juachjaon ixin jaꞌa bitjaan.
LUK.2.49	Kuthejan Jesús ndachro:
LUK.2.49	—¿Unda thjee ni ra? ¿Anuaꞌa ra ixin jaꞌan rugunda sariꞌi ngain niꞌngo ixin sinthaꞌa xree Ndudana?
LUK.2.50	Aro jeꞌe na̱ kuinxinꞌa na̱ thi ndachro Jesús. 
LUK.2.51	Kuthejan Jesús kunixin José ko María sakjan na̱ ngain Nazaret, ko Jesús anto xrabagithikaon na̱. Ko María, janee Jesús, kuenchjiꞌan jan ngain anseen jan thi batheꞌe Jesús. 
LUK.2.52	Ko Jesús icha bangi ko icha bangi juaxraxauen, ko kain chujni ko Ndo Dio anto binao na̱ Jesús.
LUK.3.1	Are xethja the naꞌo nano Tiberio César baketuꞌan nguii Roma, Poncio Pilato baketuꞌan ngain Judea, ko Herodes baketuꞌan ngain Galilea, ko xan choo Herodes, thi biꞌin Felipe, baketuꞌan ngain rajna Iturea ko kai rajna Traconite ko Lisanias baketuꞌan ngain nunthe Abilinia. 
LUK.3.2	Ko are mee Anás ko Caifás ni mee xi daana icha renthe binthe. Ngain nano mee ngagaꞌa jna thi xruꞌin chujni te, biji juajnee Ndo Dio ngain Juan, xeꞌen Zacarías. 
LUK.3.3	Ko Juan kjui nguii ngandeꞌe nda Jordán ixin bindache chujni ixin rugunda sigithe na̱ ko tsinthuꞌe na̱ kain thi jianꞌa ncheꞌe na̱ ko jañaa Ndo Dio sinchetjañeꞌe ndo na̱. 
LUK.3.4	Kain jiꞌi kuꞌen inchin dikji̱n Isaías, thi bagayee juajnee Ndo Dio ko ndachro:
LUK.3.4	Naa thee chujni jituyao ngagaꞌa jna ko rundachro:
LUK.3.4	“Nchechjian ra nthiꞌá ixin Nchaa ná;
LUK.3.4	danthjeꞌe ra naa nthiꞌá nao.
LUK.3.5	Kain chjaaga tsunataunxin chjaga,
LUK.3.5	ko kain jna ko jnanchjan tsunataunxin;
LUK.3.5	kain nthiꞌá naoꞌa, tsunao nthiá,
LUK.3.5	ko kain nthiꞌá jeꞌa nataunxin, tsunataunxin nthiá.
LUK.3.6	Kuthimejan kainxin chujni sikon na̱ thi ruaꞌan Ndo Dio ixin tsjengijna na̱.”
LUK.3.7	Ko chujni bakunchieꞌen ngain Juan ixin runchegithe na̱, aro jeꞌe bandachro ngain na̱:
LUK.3.7	—¡Jaꞌa ra xeꞌen kunchee! ¿Kensen binthanuꞌa ra ixin nchao tsingeꞌe ra thi tangi jitunchiaon? 
LUK.3.8	Saꞌo ncheꞌe ra jian ixin jamee sikon icha chujni ixin ndua incheꞌa ra thi jianꞌa bancheꞌe ra, ko ndachroꞌa ra: “Jaꞌan ná chujnii Abraham ná, mexinxin Ndo Dio tsjengijna ná”, aro jaꞌan ndathjo ra ixin Ndo Dio chunda kain juachaxin, ko xro jiꞌi nchao sinchechjian ndo chujnii Abraham. 
LUK.3.9	Ujichuꞌen jaacha ixin tsunchrijin nthaa, ko kain nthaa danjonꞌa jian thuchjuin ruchrijin ntha ko ruche ntha ngain xruꞌi.
LUK.3.10	Kuthejan kain chujni mee banchiangi na̱ ngain Juan ko ndachro na̱:
LUK.3.10	—Mexinxin, ¿keꞌe rugunda sinthaꞌa ná remee?
LUK.3.11	Juan ndachro ngain na̱:
LUK.3.11	—Xro chunda ra yoo luntho dinthengaꞌa ra, dajon ra naa luntho ngain thi chundaꞌa luntho. Ko xro chunda ra thi jinthe ra, jinthekoꞌo ra thi chujni chundaꞌa.
LUK.3.12	Kai nthi̱ꞌa̱ binthekunchieꞌen kanxion xi thjejo tumii César ixin rugithe xa, ko banchiangi xa ngain Juan ko ndachro xa:
LUK.3.12	—Suixin ke tjaago, ¿keꞌe rugunda sinthaꞌa ná?
LUK.3.13	Ko Juan ndachro ngain xa:
LUK.3.13	—Dantsjeꞌa ra chujni tsjé tumi, jeꞌo danchia ra tumi thetuꞌan César.
LUK.3.14	Kai kanxion xi soldado banchiangiꞌi xa Juan ko ndachro xa:
LUK.3.14	—Ko jaꞌan ná, ¿keꞌe rugunda sinthaꞌa ná?
LUK.3.14	Juan ndachro ngain xa:
LUK.3.14	—Nchexraonꞌa ra chujni ko dantsjeꞌa ra tumii na̱ ko tjangiꞌa ra na̱ thi jeꞌe na̱ ncheꞌa na̱; ko chaꞌa ra kunixin jeꞌo tumi dacha ra.
LUK.3.15	Kain chujni mee anto binao na̱ rukunuꞌe na̱ ixin kensen Juan ixin baxraxaon na̱ ixin Juan mee thi Cristo.
LUK.3.16	Aro Juan ndache kain na̱:
LUK.3.16	—Jaꞌan ndua nthagithexin ra kunixin jinda, aro tuin tsii inaa thi icha jié juachaxin chunda ke jaꞌan, ko jaꞌan jikininxinꞌa na tsunxindangaa kathee. Ko jeꞌe sinthagithe ra kunixin Espíritu Santo ko xruꞌi. 
LUK.3.17	Ko jeꞌe ujiyaa thi tsjenduaxin trigo, ixin sachrjeꞌe trigo kaxineno ko sasikao kain trigo ngain nchianduꞌa, aro kain kaxineno tsjaaga ngain thi xruꞌi xruꞌin nchaꞌon sanga.
LUK.3.18	Kain jiꞌi ko ikanxion thi bakjaago Juan, bandachexin chujni thi jian juajna. 
LUK.3.19	Kuthejan, Juan binchesatheꞌe Herodes, xi thetuꞌan, ixin bekaꞌo Herodías thi kjui chriꞌi Felipe, xan choo Herodes, ko kai ixin ikanxion thi jianꞌa bancheꞌe Herodes. 
LUK.3.20	Ko Herodes bithikaonꞌa, ko bincheꞌe inaa jianꞌa ixin kuiaxiꞌin Juan ngain nduꞌa xiiso.
LUK.3.21	Ko naa nchaꞌon are Juan banchegithe anto tsjé chujni, ko Jesús kjui ixin binchegithe kai. Ko are Jesús juexin bigithe, jeꞌe nichjee Ndo Dio ko ngajni xiree, 
LUK.3.22	ko Espíritu Santo xinkajin xraa naa kunthuanajni ngataꞌa Jesús, kuthejan kuiꞌin ni naa tha juixin ngajni ko ndachro:
LUK.3.22	—Jaꞌa thi Xanꞌna, xan anto thjuaa ko anto chaꞌna ixin jaꞌa.
LUK.3.23	Jesús bechunda inchin kan ko the nano are jeꞌe kuexiꞌin kjuaago ngain chujni ixin Ndo Dio.
LUK.3.23	Ko kain chujni xraxaon na̱ ixin jeꞌe kjui xeꞌen José,
LUK.3.23	ko José kjui xeꞌen Elí,
LUK.3.24	ko Elí kjui xeꞌen Matat,
LUK.3.24	ko Matat kjui xeꞌen Leví,
LUK.3.24	ko Leví kjui xeꞌen Melqui,
LUK.3.24	ko Melqui kjui xeꞌen Jana,
LUK.3.24	ko Jana kjui xeꞌen José.
LUK.3.25	Ko José kjui xeꞌen Matatías,
LUK.3.25	ko Matatías kjui xeꞌen Amós,
LUK.3.25	ko Amós kjui xeꞌen Nahum,
LUK.3.25	ko Nahum kjui xeꞌen Esli,
LUK.3.25	ko Esli kjui xeꞌen Nagai,
LUK.3.26	ko Nagai kjui xeꞌen Maat,
LUK.3.26	ko Maat kjui xeꞌen Matatías,
LUK.3.26	ko Matatías kjui xeꞌen Semei,
LUK.3.26	ko Semei kjui xeꞌen José,
LUK.3.26	ko José kjui xeꞌen Judá.
LUK.3.27	Ko Judá kjui xeꞌen Joana,
LUK.3.27	ko Joana kjui xeꞌen Resa,
LUK.3.27	ko Resa kjui xeꞌen Zorobabel,
LUK.3.27	ko Zorobabel kjui xeꞌen Salatiel,
LUK.3.27	ko Salatiel kjui xeꞌen Neri.
LUK.3.28	Ko Neri kjui xeꞌen Melqui,
LUK.3.28	ko Melqui kjui xeꞌen Adi,
LUK.3.28	ko Adi kjui xeꞌen Cosam,
LUK.3.28	ko Cosam kjui xeꞌen Elmodam,
LUK.3.28	ko Elmodam kjui xeꞌen Er.
LUK.3.29	Ko Er kjui xeꞌen Josué,
LUK.3.29	ko Josué kjui xeꞌen Eliezer,
LUK.3.29	ko Eliezer kjui xeꞌen Jorim,
LUK.3.29	ko Jorim kjui xeꞌen Matat.
LUK.3.30	Ko Matat kjui xeꞌen Leví,
LUK.3.30	ko Leví kjui xeꞌen Simeón,
LUK.3.30	ko Simeón kjui xeꞌen Judá,
LUK.3.30	ko Judá kjui xeꞌen José,
LUK.3.30	ko José kjui xeꞌen Jonán,
LUK.3.30	ko Jonán kjui xeꞌen Eliaquim.
LUK.3.31	Ko Eliaquim kjui xeꞌen Melea,
LUK.3.31	ko Melea kjui xeꞌen Mainán,
LUK.3.31	ko Mainán kjui xeꞌen Matata,
LUK.3.31	ko Matata kjui xeꞌen Natán.
LUK.3.32	Ko Natán kjui xeꞌen David,
LUK.3.32	ko David kjui xeꞌen Isaí,
LUK.3.32	ko Isaí kjui xeꞌen Obed,
LUK.3.32	ko Obed kjui xeꞌen Booz,
LUK.3.32	ko Booz kjui xeꞌen Salmón,
LUK.3.32	ko Salmón kjui xeꞌen Naasón.
LUK.3.33	Ko Naasón kjui xeꞌen Aminadab,
LUK.3.33	ko Aminadab kjui xeꞌen Aram,
LUK.3.33	ko Aram kjui xeꞌen Esrom,
LUK.3.33	ko Esrom kjui xeꞌen Fares,
LUK.3.33	ko Fares kjui xeꞌen Judá.
LUK.3.34	Ko Judá kjui xeꞌen Jacob,
LUK.3.34	ko Jacob kjui xeꞌen Isaac,
LUK.3.34	ko Isaac kjui xeꞌen Abraham,
LUK.3.34	ko Abraham kjui xeꞌen Taré,
LUK.3.34	ko Taré kjui xeꞌen Nacor.
LUK.3.35	Ko Nacor kjui xeꞌen Serug,
LUK.3.35	ko Serug kjui xeꞌen Ragau,
LUK.3.35	ko Ragau kjui xeꞌen Peleg,
LUK.3.35	ko Peleg kjui xeꞌen Heber,
LUK.3.35	ko Heber kjui xeꞌen Sala.
LUK.3.36	Ko Sala kjui xeꞌen Cainán,
LUK.3.36	ko Cainán kjui xeꞌen Arfaxad,
LUK.3.36	ko Arfaxad kjui xeꞌen Sem,
LUK.3.36	ko Sem kjui xeꞌen Noé,
LUK.3.36	ko Noé kjui xeꞌen Lamec.
LUK.3.37	Ko Lamec kjui xeꞌen Matusalén,
LUK.3.37	ko Matusalén kjui xeꞌen Enoc,
LUK.3.37	ko Enoc kjui xeꞌen Jared,
LUK.3.37	ko Jared kjui xeꞌen Mahalaleel,
LUK.3.37	ko Mahalaleel kjui xeꞌen Cainán.
LUK.3.38	Ko Cainán kjui xeꞌen Enós,
LUK.3.38	ko Enós kjui xeꞌen Set,
LUK.3.38	ko Set kjui xeꞌen Adán,
LUK.3.38	ko Adán kjui xeꞌen Ndo Dio.
LUK.4.1	Ko are Jesús kjanxin ngain nda Jordán, jeꞌe bayée icha juachjaxiin Espíritu Santo, ko Espíritu mee bikao ngagaꞌa jna thi xruꞌin chujni te. 
LUK.4.2	Nthi̱ꞌa̱ beꞌe Jesús yoo thi kan nchaꞌon, ko nchiijin binao runcheyeꞌe. Ko kainxin nchaꞌon mee xruꞌin juine ko are ubatho kain nchaꞌon teꞌi, beꞌen jintha. 
LUK.4.3	Ko nchiijin ndachro ngain Jesús:
LUK.4.3	—Ja̱ ndua jaꞌa Xeꞌen Ndo Dio, thetuꞌen xro teꞌi rukjan xro niuthja.
LUK.4.4	Ko Jesús ndachro:
LUK.4.4	—Ngain Xruen Ndo Dio jitaxin: “Jeꞌa jeꞌo niuthja sechunxin chujni, kai rugundeꞌe na̱ juajnee Ndo Dio.”
LUK.4.5	Kuthimejan nchiijin bikao Jesús ngataꞌa naa jna anto nui, ko nthi̱ꞌa̱ kjuaguexin kainxin rajna jii nguixin nunthe. 
LUK.4.6	Ko ndachro ngain Jesús:
LUK.4.6	—Jaꞌan ruchjaꞌa juachaxin tsetuꞌen kain rajna yaa, ko ruchjaꞌa thi chrjuin jii ngain rajna. Ixin jaꞌan bayáa kainxin, ko jaꞌan nchao sajon kain yaa ngain thi chujni jaꞌan rinaꞌo ruchjaꞌa. 
LUK.4.7	Ko ja̱ sarithuxin nthajuchjiꞌa ko sinchesayaꞌna, kain yaa sayéꞌe.
LUK.4.8	Aro Jesús ndachro ngain nchiijin:
LUK.4.8	—Jaꞌa sathjixin ngajin, ixin ndachro ngain Xruen Ndo Dio: “Nchesayeꞌe jeꞌo Nchaa Ndo Dio ko jeꞌo ngain ndo sithikaon jaꞌa.”
LUK.4.9	Kuthimejan nchiijin sabikao Jesús ngain rajna Jerusalén ko binchekani ngataꞌa niꞌngo icha jié, ko ndachro ngain Jesús:
LUK.4.9	—Ja̱ ndua jaꞌa Xeꞌen Ndo Dio, daritsingaxin nthiꞌi, 
LUK.4.10	ixin jitaxin ngain Xruen ndo:
LUK.4.10	Ndo Dio tsetuꞌen angeel ixin senda jaꞌa.
LUK.4.11	Ko kain ángel mee rukaꞌa kunixin raa,
LUK.4.11	ixin xruꞌin xro sincheniꞌi ruthea.
LUK.4.12	Ko Jesús ndachro ngain nchiijin:
LUK.4.12	—Kai ndachro ngain thi jitaxin Xruen ndo: “Thjexinꞌa ngain Ndo Dio ixin sikon a sincheꞌe Ndo thi jaꞌa xraxaon.”
LUK.4.13	Ko jañaa are nchiijin chroꞌa bincheyeꞌe Jesús, sakjuixin ngain ikanxion nchaꞌon.
LUK.4.14	Ko Jesús kjan Galilea kunixin anto tsjé juachaxiin Espíritu Santo. Ko ngain kainxin rajna, chujni banichja kain thi jian bancheꞌe Jesús. 
LUK.4.15	Ko Jesús bakjaago ngain ninguꞌe rajna, ko kain na̱ jian banichja na̱ ixin jeꞌe.
LUK.4.16	Kuthimejan Jesús kjui rajna Nazaret, ngain rajna bangixin jeꞌe. Ko ngain nchaꞌon nchejugaꞌa ni, Jesús kjui ngaxiꞌin niꞌngo nthi̱ꞌa̱ inchin bancheꞌe ko bingathjen ixin kjuao thi Xruen Ndo Dio. 
LUK.4.17	Ko chjee na̱ Jesús thi xroon dikji̱n Isaías, thi bagayee juajnee Ndo Dio, ko are Jesús kunxiree xron bithja thi jitaxin jaꞌin:
LUK.4.18	Espiritue Nchana jii ngajin na jaꞌan,
LUK.4.18	ixin Ndo Dio chjana xra ixin rundachrjan thi jian juajna ngain chujni nua;
LUK.4.18	Ndo Dio ruaꞌan na ixin sinthaxruan chujni chunda juachjaon ngain anseen,
LUK.4.18	ko ixin santsje ni theaxiꞌin,
LUK.4.18	ko sinthagikon chujni dikonꞌa;
LUK.4.18	ko chujni tedetan tangi, isetanꞌa na̱ tangi;
LUK.4.19	ko rundachrjan ngain chujni ixin ujuii nchaꞌon ixin Ndo Dio tsjengijna na̱.
LUK.4.20	Kuthimejan Jesús kuejee xroon mee, ko bajon xron ngain chujni bakenchjiꞌan xron ngain niꞌngo ko tabeꞌe. Ko kainxin chujni xratao tabinchexruan na̱ Jesús, 
LUK.4.21	ko jeꞌe kuexiꞌin nichja ko ndachro:
LUK.4.21	—Jai bikuꞌen ngathexin kon ra thi jitaxin xroon jiꞌi.
LUK.4.22	Kain chujni nthi̱ꞌa̱ nichja na̱ jian ixin Jesús, ko xratao tabinthenchexruan na̱ ixin thi chrjuin ndachro Jesús ngain na̱. Ko jeꞌo na̱ banchiangiꞌi choo na̱ ko ndachro na̱:
LUK.4.22	—¿Ajeꞌa jiꞌi thi xi tsiꞌi José?
LUK.4.23	Jesús ndachro ngain na̱:
LUK.4.23	—Ko jaꞌa ra xro dithikaonꞌa ra rundachjejin ni ra: “Jaꞌa ke dajon xruan, tuxruaꞌan jaꞌo”; ko rundachjejin ni ra kai: “Inchin thi kuian ná ixin bincheꞌe jaꞌa ngain rajna Capernaum, ncheꞌe nthiꞌi ngain rajnaa ixin sikon ná jaꞌan ná.”
LUK.4.24	Kuthejan Jesús xra ndachro:
LUK.4.24	—Jaꞌan ndua rundathjo ra ixin xruꞌin ni dayee juajnee Ndo Dio dayee na̱ jian ngain rajnee. 
LUK.4.25	Jaꞌan rindathjo ra ixin binthe tsjé nchri gaꞌan ngain nunthe Israel ngain nchauen Elías, thi bagayee juajnee Ndo Dio, are juiꞌa chrin nii nano ko rioꞌo ko anto beꞌe jintha nguixin nunthe. 
LUK.4.26	Aro Ndo Dio ruanꞌa ndo Elías ixin rukjengijna nchri gaꞌan binthe Israel, Ndo Dio ruaꞌan Elías ixin jeꞌo kjuengijna naa nchri gaꞌan beꞌe ngain rajna Sarepta, chiaon rajna Sidón. 
LUK.4.27	Kai binthe ngain nunthe Israel tsjé chujni beninxin chin lepra ngain nchauen Eliseo, thi bagayee juajnee Ndo Dio. Aro Eliseo xruꞌin ni binchexrueꞌen nthi̱ꞌa̱, jeꞌo binchexingameꞌe Naamán chujnii ni Siria.
LUK.4.28	Ko kain ni binthe ngaxiꞌin niꞌngo nthi̱ꞌa̱, are binthekiꞌin na̱ kain yaa anto bintheguñao na̱. 
LUK.4.29	Bingathjen na̱ ko bantsje na̱ Jesús, ko bikao na̱ chiaon kon jna, ngain jna dikunchjian rajna mee, ixin rukjaxin na̱ nthi̱ꞌa̱. 
LUK.4.30	Aro Jesús bathuyee na̱ ko sakjui.
LUK.4.31	Kuthimejan Jesús kjan Capernaum, ngain nunthe Galilea, ko nthi̱ꞌa̱ ngain niꞌngo banchekueꞌen chujni ixin Ndo Dio ngain nchaꞌon nchejugaꞌa ni. 
LUK.4.32	Ko chujni bakiseꞌen na̱ ixin thi bakjaago Jesús ko ixin banichja kunixin jié juachaxin.
LUK.4.33	Ko nthi̱ꞌa̱ ngain niꞌngo beꞌe naa xii bechunda espíritu jianꞌa ko espíritu mee kuyao ko ndachro:
LUK.4.34	—Sathjixin ngajin ná, jaꞌa Jesús, thi juixin Nazaret. ¿Ajuiꞌi ixin sachrje na ná juachaxin chunda ná? Jaꞌan chunxin jaꞌa ko nuna ixin jaꞌa thi icha jian ngain Ndo Dio.
LUK.4.35	Jesús ndachro ngain espíritu jianꞌa mee:
LUK.4.35	—¡Tenkua, ko sathjixin ngain xii yaa!
LUK.4.35	Kuthejan jeꞌe espíritu jianꞌa banka thi xii mee ngayee chujni, ko bachrjexin ngain xii mee ko xruꞌin thi kuniꞌi xa. 
LUK.4.36	Kainxin chujni bikon yaa, xraon na̱ ko binthendache choo na̱:
LUK.4.36	—¿Keꞌe juachaxin chunda thee xii jiꞌi?, ixin are thetuꞌan xa kunixin jié juachaxin ngain naa espíritu jianꞌa, espíritu mee dithikaon ko sathji.
LUK.4.37	Ko nguii nunthe mee chujni kunuꞌe thi jian bancheꞌe Jesús.
LUK.4.38	Kuthimejan Jesús bachrjexin niꞌngo ko sakjui nchianduꞌa Simón Pedro. Are mee janchee Pedro beniꞌi jan ixin naa sua anto suji, mexinxin binchetseꞌen na̱ ñao Jesús ixin runchexrueꞌen naniita mee. 
LUK.4.39	Ko Jesús bisee ngain naniita ko nichjayee sua mee, ko tuin tabachrjeꞌe sua, ko naniita jaikua bingathjen ko kuexiꞌin chjee na̱ bine na̱.
LUK.4.40	Ko are biataon nchaꞌon kain chujni binthechunda ni niꞌi bintheninxin na̱ tsjé chin, juiaꞌo na̱ kain chujni mee ngain Jesús; ko jeꞌe kuiin raa ngataꞌa nanaa na̱, ko jañaa Jesús binchexrueꞌen na̱ kain na̱. 
LUK.4.41	Tsjé ni niꞌi mee binthechunda na̱ espíritu jianꞌa ko are bachrje espíritu mee, kuyao ko ndachro:
LUK.4.41	—Jaꞌa thi Xeꞌen Ndo Dio.
LUK.4.41	Aro Jesús binchesatheꞌe espíritu jianꞌa mee ko ikuanchrjandaꞌa nichja icha, ixin espíritu teꞌi benuꞌe ixin Jesús thi Cristo.
LUK.4.42	Are nduexin nduuyo, Jesús bachrjexin ngain rajna ko sakjui ngain thi xruꞌin chujni te. Ko chujni kjuee na̱ Jesús ko are bithja na̱ binchetseꞌen na̱ ñao ixin tarugeꞌe ngain na̱ nthi̱ꞌa̱ Capernaum. 
LUK.4.43	Aro jeꞌe ndachro:
LUK.4.43	—Jaꞌan rugunda sinichjaa chujni ngain icha rajna ixin ujuii nchaꞌon ixin Ndo Dio tsetuꞌan ndo ko mee ruanxin na ndo jaꞌan.
LUK.4.44	Ko jañaa bakji Jesús ngain kain niꞌngo nguixin nunthe Galilea ixin bakjaago ngain chujni ixin Ndo Dio.
LUK.5.1	Naa nchaꞌon, Jesús tajii ngandeꞌe jinda diꞌin Genesaret, ko nthi̱ꞌa̱ xrathe anto tsjé chujni ko anto kunthedugee na̱ ngaka jeꞌe ixin kain na̱ binao na̱ rukiꞌin na̱ juajnee Ndo Dio. 
LUK.5.2	Ko Jesús bikon nthi̱ꞌa̱ tate yoo ntha barko ngandeꞌe nda ko xruꞌin chujni teringa ntha ixin xii tse kuchee tatethjeen xa nunchaꞌa. 
LUK.5.3	Kuthejan Jesús kuani naa ntha barko, ko mee ntha barkue Simón Pedro, ko Jesús kuetuꞌen Pedro ixin icha runchengaxinton ntha ngangi nda. Kuthimejan nthi̱ꞌa̱ tabetaꞌa Jesús ko kuexiꞌin kjuague kain chujni te ngandeꞌe nda. 
LUK.5.4	Are Jesús juexin kjuaago, jeꞌe ndachro ngain Simón Pedro:
LUK.5.4	—Thjiꞌo ntha barko ngain nda icha niꞌnga, ko nthi̱ꞌa̱ dankaꞌngi ra nunchaꞌa ixin rutse ra kuchee.
LUK.5.5	Pedro ndachro ngain Jesús:
LUK.5.5	—Suixin ke tjaago, nguixin thie binthaꞌa ná xra ko xruꞌin kuchee tse ná, aro ixin Suixin rendachjejin na, jaꞌan sigankaꞌngi nunchaꞌa ngain jinda inaa.
LUK.5.6	Ko jañaa bincheꞌe na̱, ko ixin anto tsjé kuchee tse na̱ kuexiꞌin chrintaon nunchaꞌa. 
LUK.5.7	Kuthejan baye̱e na̱ xi dakao na̱ jian, xi teringa ntha barko jngo ixin runchechieꞌen na̱ ntha barkue na̱ ko rukjengijna choo na̱. Ko kayui ntha barko anto binchekaon na̱ ntha ko uchiaon saruxinkajingi ntha jinda. 
LUK.5.8	Are bikon Simón Pedro jiꞌi, jeꞌe bethuxin ngain Jesús ko ndachro:
LUK.5.8	—Nthatsaꞌan ñao sathjixin Suixin ngajin na ixin jaꞌan anto tsjé thi jianꞌa binthaꞌa.
LUK.5.9	Ko Simón Pedro kunixin chujni binthe ngain jeꞌe anto binthexraon na̱ ixin anto tsjé kuchee tse na̱. 
LUK.5.10	Kai Jacobo ko Juan, kayui xeꞌen Zebedeo, thi jian bagakao Pedro, anto binthexraon. Aro Jesús ndachro ngain Pedro:
LUK.5.10	—Xraonꞌa jaꞌa, ixin jai tsexiꞌin tsjejo chujni sinchesayeꞌe Ndo Dio.
LUK.5.11	Kuthimejan are binchechieꞌen na̱ ntha barko ngandeꞌe ndachaon, bintheganianxin na̱ ntha ko takuinthuꞌe na̱ kain ko saruee na̱ Jesús.
LUK.5.12	Are Jesús beꞌe ngain naa rajna, nthi̱ꞌa̱ kunchieꞌen naa xii bechunda chin lepra. Ko are bikon xa Jesús, bethuxin xa ko bisetaꞌa xa nunthe ko binchetseꞌen xa ñao ko ndachro xa:
LUK.5.12	—Ja̱ suixin rinao, nchao sinchexrueꞌen chin richunda.
LUK.5.13	Kuthimejan Jesús kuinxe raa ko kathe xii mee ko ndachro:
LUK.5.13	—Jaan rinaꞌo, tuxruaꞌan.
LUK.5.13	Ko ndabitjanbeꞌo chin lepra bechunda xii mee. 
LUK.5.14	Ko Jesús kuetuꞌen xa ko ndachro:
LUK.5.14	—Xruꞌin kensen ndache thi kuꞌen. Jeꞌo thji ngain xi daana ixin sikon xa ixin xruꞌin chin chunda ko dajon ngain Ndo Dio thi kuetuꞌan ley bayée Moisés, ko jañaa kainxin chujni tsunuꞌe na̱ ixin jaꞌa ixruꞌin chin chunda.
LUK.5.15	Aro nchaꞌon ko nchaꞌon icha tsjé chujni bakunuꞌe na̱ thi jian bancheꞌe Jesús. Ko anto tsjé chujni baxrathe na̱ ngain jeꞌe ixin bakiꞌin na̱ ixin Ndo Dio, ko ixin bakuxrueꞌen na̱ ixin kexeꞌo chin binthechunda na̱. 
LUK.5.16	Aro Jesús sabakji thi xruꞌin chujni te, ko nthi̱ꞌa̱ jeꞌe banichjee Ndo Dio.
LUK.5.17	Naa nchaꞌon Jesús jitjague tsjé chujni ixin Ndo Dio, ko nthi̱ꞌa̱ tate kanxion xi fariseo ko xi tjaago ley xi binthekixin kain rajna te ngain nunthe Galilea ko Judea ko Jerusalén. Ko juachaxiin Ndo Dio beꞌe ngain Jesús ko banchexrueꞌen tsjé chujni niꞌi. 
LUK.5.18	Are mee, binthekii kanxion xii binthekiaꞌo ngain naa nthaton naa thi chroꞌa bagakji, ko binao na̱ ruxranxiꞌin na̱ thi niꞌi thi beꞌe Jesús. 
LUK.5.19	Aro chroꞌa bixiꞌin na̱ ixin anto tsjé chujni beꞌe ngandangii nchia mee. Mexinxin kuani na̱ ngataꞌa nchia ko binthjiantaꞌa thi jijanthe nchia ko nthi̱ꞌa̱ binchexinkajinxin na̱ thi niꞌi kunixin nthatuꞌen ngayee chujni ko ngathexin kon Jesús. 
LUK.5.20	Are Jesús bikon ixin kain xii mee chunthia xa ixin Jesús runchexrueꞌen thi niꞌi, Jesús ndachro ngain thi niꞌi:
LUK.5.20	—Kain thi jianꞌa jaꞌa bincheꞌe, jaꞌan ubinthatjañaꞌa.
LUK.5.21	Kuthimejan kain xi tjaago ley ko xi fariseo kuexiꞌin binthekjao choo xa ko binthexraxaon xa: “¿Kensen xii jiꞌi, ixin nchaoꞌa jinichja ixin Ndo Dio? Xruꞌin chujni nchao sinchetjañeꞌe inaa chujni thi jianꞌa ncheꞌe na̱, jeꞌo Ndo Dio nchao ncheꞌe mee.”
LUK.5.22	Aro Jesús ubenuꞌe thi texraxaon xa ko ndachro:
LUK.5.22	—¿Unda xraxaon ra jañaa? 
LUK.5.23	¿Kexeꞌe thi icha tangiꞌa rundathjan naa thi niꞌi: “Thi jianꞌa jaꞌa bincheꞌe jaꞌan ubinthatjañaꞌa”, o rundathjan: “Dingathjen ko sathji”? 
LUK.5.24	Ko ixin jaꞌa ra tsunuꞌa ra, jaꞌan tsjaago ngajin ra ixin jaꞌan, thi Xii juixin ngajni, chunda juachaxin nthiꞌi ngataꞌa nunthe ixin nthatjañaa chujni thi jianꞌa ncheꞌe na̱.
LUK.5.24	Kuthejan Jesús kjan ngain thi niꞌi ko ndachro:
LUK.5.24	—Jaꞌa rindathjo dingathjen, tsiꞌin nthatuꞌan ko sathji nchiandui.
LUK.5.25	Ko thi chroꞌa bagakji bingathjenbeꞌo ngathexin kon kain chujni te nthi̱ꞌa̱, ko tsiin nthatuꞌen ko sakjui nchianduꞌa. Ko nguii sakjui nchianduꞌa binchesayeꞌe Ndo Dio. 
LUK.5.26	Ko kain chujni te nthi̱ꞌa̱ kuiseꞌen na̱ binchesayeꞌe na̱ Ndo Dio, ko anto texraon na̱ ko ndachro na̱:
LUK.5.26	—Jai bukon ná naa thi anto chrjuin kuꞌen.
LUK.5.27	Kuthimejan Jesús bachrjexin nthi̱ꞌa̱, ko jeꞌe bikon naa xi thjejo tumii César biꞌin Leví. Ko xii jiꞌi tajii xa ngain thi xengaxin ꞌna, ko Jesús ndachro ngain xa:
LUK.5.27	—Xrakui ko rueꞌna.
LUK.5.28	Ko Leví bingathjen ko nthi̱ꞌa̱ kuinthuꞌe kain, ko ruee Jesús.
LUK.5.29	Ko are icha tsukjin, Leví binchechjian naa kiai jié ngain nchianduꞌa ixin Jesús, ko nthi̱ꞌa̱ binekaꞌo na̱ tsjé xi thjejo tumii César ko icha chujni. 
LUK.5.30	Aro tsjé xi fariseo ko xi tjaago ley xrajeꞌo bagithikaon xa, kuexiꞌin xa nichja xa tsjé thi jianꞌa ixin betsingeꞌa xa chujni bagakao Jesús, ko ndachro xa:
LUK.5.30	—¿Unda jinthekoꞌo ra ko dikoꞌo ra xi thjejo tumii César ko icha chujni ncheꞌe thi jianꞌa?
LUK.5.31	Jesús ndachro ngain xa:
LUK.5.31	—Chujni niꞌa, chujni mee rugundeꞌa na̱ xi nchexruan, jeꞌo chujni teniꞌi rugundeꞌe xi nchexruan. 
LUK.5.32	Jaꞌan juiꞌa binichjaa chujni tencheꞌe jian, jaꞌan juiꞌi binichjaa chujni tencheꞌe thi jianꞌa ixin isincheꞌa thi jianꞌa tencheꞌe na̱.
LUK.5.33	Kuthimejan jeꞌe xa banchiangiꞌi xa Jesús ko ndachro xa:
LUK.5.33	—¿Unda chujni dakao Juan ko chujni dakao xi fariseo anto nchekjaaño na̱ ko anto nichjee na̱ Ndo Dio? Aro chujnia kainxin nchaꞌon jine na̱ ko diꞌi na̱.
LUK.5.34	Jesús ndachro ngain xa:
LUK.5.34	—Jaꞌa ra, ¿anchao rundache ra chujni te ngain naa kiai thi thutheꞌe na̱ ixin sinchekjaaño na̱, are xra jii xi tsutheꞌe? 
LUK.5.35	Aro tsii nchaꞌon are chujni sasikao na̱ xi tsutheꞌe, kuthimejan nchue sinchekjaaño na̱.
LUK.5.36	Kai ndachro Jesús jiꞌi ngain xa:
LUK.5.36	—Xruꞌin chujni thinchje rioꞌo luntho narua ixin tseyexin luntho ndalinchrjen. Ja̱ naa chujni sincheꞌe jamee, jeꞌe ndasinchetjaan luntho narua, ko rioꞌo luntho narua chrjuinꞌa sikon ni ngain luntho ndalichrjen. 
LUK.5.37	Kai chroꞌa sikia vino jidatsuxiꞌin ngaa naa ruanxran nthaxii ixin vino jidatsuxiꞌin tsunchrintaon ruanxran nthaxii, ko vino ko ruanxran ndasitjaan. 
LUK.5.38	Mexinxin vino jidatsuxiꞌin sikia ngaa ruanxran narua, ko jamee kayui xruꞌin tsuꞌen. 
LUK.5.39	Ko xruꞌin chujni diꞌi vino suji, kuthejan sinchexruxiꞌin siꞌi vino sujiꞌa, ixin ndachro na̱: “Vino suji, mee thi icha jní.”
LUK.6.1	Naa nchaꞌon nchejugaꞌa ni, Jesús ko chujni bakao bathukee na̱ thuꞌa jngi diginga trigo, ko chujni bakao Jesús kunchrijin na̱ nchín ninchjeꞌen trigo, ko ngaa raa na̱ bincheruaxin na̱ trigo ko bine na̱ nuanchjan. 
LUK.6.2	Ko thuꞌa xi fariseo banchiangi xa ngain na̱ ko ndachro xa:
LUK.6.2	—¿Unda jaꞌa ra ncheꞌe ra naa xra jikininxinꞌa sincheꞌe ni ngain thi nchaꞌon nchejugaꞌa ni?
LUK.6.3	Ko Jesús batheꞌe ngain xa:
LUK.6.3	—¿Axra tsjeꞌa ra Xruen Ndo Dio ixin keꞌe bincheꞌe David kunixin kain xi bagakao are binthegeꞌen na̱ jintha? 
LUK.6.4	David bixiꞌin ninguꞌe Ndo Dio, ko jeꞌe ko kain ni bagakao bine na̱ niuthja banchendusen na̱ ngain Ndo Dio, thi niuthja bikininxinꞌa rujine na̱ ko jeꞌo xi daana bekininxin bane xa niuthja mee.
LUK.6.5	Kai ndachro Jesús ngain xa:
LUK.6.5	—Jaꞌan, thi Xii juixin ngajni, kai chunda juachaxin ngain thi nchaꞌon nchejugaꞌa ni.
LUK.6.6	Inaa nchaꞌon nchejugaꞌa ni, Jesús bixiꞌin inaa niꞌngo ko kuexiꞌin binchekueꞌen chujni ixin Ndo Dio. Ko nthi̱ꞌa̱ tajii naa xii ndadixemadoꞌo raa xa, rajian. 
LUK.6.7	Ko xi tjaago ley ko xi fariseo tatetsayeꞌe xa Jesús ixin sikon xa asinchexrueꞌen xii mee ngain nchaꞌon nchejugaꞌa ni, ixin jamee ruchunda xa thi rukjangixin xa Jesús. 
LUK.6.8	Aro Jesús ubenuꞌe keꞌe texraxaon xi tjaago ley ko xi fariseo, ko jeꞌe ndache thi xii ndadixemadoꞌo raa:
LUK.6.8	—Dingathjen ko dariꞌi ngusine.
LUK.6.8	Ko thi xii bingathjen ko beꞌe ngusine. 
LUK.6.9	Kuthimejan Jesús ndachro:
LUK.6.9	—Jaꞌan sanchiangiꞌa ra: ¿Keꞌe jikininxin sincheꞌe ni ngain nchaꞌon nchejugaꞌa ni? ¿Asincheꞌe ni thi jian o sincheꞌe ni thi jianꞌa? ¿Atsjengijna ni na̱ ixin senꞌa na̱ o nasuenxin ni na̱?
LUK.6.10	Ko Jesús tsjeꞌe ni tendajin jeꞌe, ko ndachro ngain thi xii:
LUK.6.10	—Thinxe raa.
LUK.6.10	Ko thi xii kuinxe raa ko takuxrueꞌen ra. 
LUK.6.11	Aro xi fariseo ko xi tjaago ley anto bintheguñao xa ko kuexiꞌin xa banchiangiꞌi choo xa ixin keꞌe sincheꞌe xa ngain Jesús.
LUK.6.12	Ko are mee Jesús sakjui ngagaꞌa naa jna ixin runichjee Ndo Dio, ko nguii thie mee kjuao ndo. 
LUK.6.13	Are bingasaan, jeꞌe baye̱e kain chujni baruee ko kuinchieꞌe theyoo na̱, thi ni jeꞌe binchegiꞌin apóstol. 
LUK.6.14	Ko jaꞌin diꞌin na̱: Simón, thi jeꞌe banchegiꞌin Pedro, Andrés xan choo Simón, Jacobo, Juan, Felipe, Bartolomé, 
LUK.6.15	Mateo, Tomás, Jacobo xeꞌen Alfeo, Simón, naa thi baruee ni baketukaꞌo ni romano, 
LUK.6.16	Judas, xan choo Jacobo ko Judas Iscariote, thi tsjaago ixin rutse na̱ Jesús.
LUK.6.17	Jesús xinkanjinxin ngagaꞌa jna kunixin ni theyoo ko tabinthe na̱ ngataon naa jngi. Ko xrathe tsjé chujni juixin nguii nunthe Judea ko rajna Jerusalén ko ni juixin nguii ngandeꞌe ndachaon ngain rajna Tiro ko Sidón. Kain chujni mee kunchieꞌen na̱ ixin rukiꞌin na̱ thi nichja Jesús ixin Ndo Dio ko ixin rukuxrueꞌen na̱ ixin kexeꞌo chin techunda na̱. 
LUK.6.18	Thi ni binthechunda espíritu jianꞌa kai kuxrueꞌen na̱. 
LUK.6.19	Kain chujni binao na̱ kathe na̱ Jesús, ixin jeꞌe banchexrueꞌen kain chujni kunixin juachaxiin Ndo Dio.
LUK.6.20	Kuthimejan Jesús tsjeꞌe chujni bakao ko ndachro ngain na̱:
LUK.6.20	—Ndo Dio sinthanchaon ra jaꞌa ra xro nua ra, ixin jikininxin ra ngajni, thi thetuꞌan Ndo Dio.
LUK.6.21	’Ndo Dio sinthanchaon ra jaꞌa ra xro jai deꞌen ra jintha, ixin kuthimejan jaꞌa ra tsujaꞌa ra.
LUK.6.21	’Ndo Dio sinthanchaon ra jaꞌa ra xro jai tsjanga ra, ixin kuthimejan jaꞌa ra tsjano ra.
LUK.6.22	’Ndo Dio sinthanchaon ra jaꞌa ra are chujni tsuñao na̱ ngajin ra ko sengi ra na̱, ko are chrjuinꞌa runichja na̱ ixin jaꞌa ra ko runichja na̱ jianꞌa ixin jaꞌa ra ixin dithikaon ni ra jaꞌan, thi Xii juixin ngajni. 
LUK.6.23	Are jamee tsuꞌan ra jaꞌa ra chaꞌa ra ko anto chrjuin tunuꞌa ra, ixin ngajni ruchunda ra naa thi jian. Ixin xrajeꞌo bincheꞌe ni ndo dachriꞌi na̱ xrachrjen ngain kain ni bagayee juajnee Ndo Dio are saꞌo.
LUK.6.24	’Aro anto tangi tsuꞌan ra jaꞌa ra xro chunda ra tsjé tumi, ixin jaꞌa ra uchaꞌa ra nthiꞌi ngataꞌa nunthe.
LUK.6.25	’Anto tangi tsuꞌan jaꞌa ra xro nthe ra jian, ixin kuthimejan jaꞌa ra seꞌen ra jintha.
LUK.6.25	’Anto tangi tsuꞌan jaꞌa ra xro tjano ra jai, ixin kuthimejan jaꞌa ra rutsjanga ra ko sinthechiꞌin ra.
LUK.6.26	’Anto tangi tsuꞌan jaꞌa ra xro nthaxruxiꞌan ra ixin chujni runichja na̱ jian ixin jaꞌa ra, ixin xrajeꞌo bincheꞌe ni ndo dachriꞌa ra xrachrjen are banchesayeꞌe na̱ thi chujni nduaꞌa banichja juajnee Ndo Dio are saꞌo.
LUK.6.27	’Aro jaꞌa ra xro tethiꞌin ra, thiꞌin ra thi rundathjo ra: Thjueꞌe ra chujni ningakuꞌan ra, ko ncheꞌe ra jian ngain thi chujni tuñao ngajin ra. 
LUK.6.28	Ko nchetseꞌen ra ñao Ndo Dio sinchenchaon thi chujni nichja jianꞌa ixin jaꞌa ra, ko nchetseꞌen ra ñao ndo ixin thi chujni thengaꞌa ra reka. 
LUK.6.29	Ja̱ chrujan chujni ruxrangiꞌa ra naa raa ngakon ra, dithuaxin ra ruxrangiꞌa ra inaa raa. Ja̱ chrujan thi santsjaꞌa ra thi tetsii ra, dajon ra kai thi tengaꞌa ra. 
LUK.6.30	Ko kexeꞌo chujni sanchiaꞌa ra thi techunda ra, chjeꞌe ra na̱, ko are santsjaꞌa ra na̱ thi techunda ra, idanchieꞌa ra na̱. 
LUK.6.31	Ncheꞌe ra ngain chujni inchin rinao ra sincheꞌe na̱ ngajin ra.
LUK.6.32	’Ja̱ thjueꞌe ra jeꞌo chujni thjuaꞌa ra, ¿keꞌe jian tencheꞌe ra? Ixin thi chujni ncheꞌe jianꞌa, kai jañaa ncheꞌe na̱. 
LUK.6.33	Ko ja̱ jeꞌo ncheꞌe ra jian ngain thi chujni ncheꞌe jian ngajin ra, Ndo Dio nchexruxinꞌa yaa, ixin kai thi chujni ncheꞌe jianꞌa ncheꞌe na̱ jañaa. 
LUK.6.34	O ja̱ nchekjen ra tumi jeꞌo thi chujni nchao tsjengaꞌa ra ꞌna, Ndo Dio nchexruxinꞌa yaa, ixin thi chujni ncheꞌe jianꞌa kai nchekjen na̱ tumi ngain icha chujni ncheꞌe jianꞌa, ixin chunthia na̱ ruxengeꞌe na̱ ꞌna. 
LUK.6.35	Jaꞌa ra rugunda ruthjueꞌe ra chujni ningakuꞌan ra ko sincheꞌe ra jian ngain na̱, ko nchekjen ra na̱ thi chunda ra ko xraxaonꞌa ra ixin sacha ra. Ko jamee ngajni ruxengaxin ra ꞌna icha jian, ko jaꞌa ra rukjan ra xeꞌen Ndo Dio, ndo thjen ngajni. Ixin Ndo Dio kai dajon ndo tsjé jian ngain chujni jianꞌa ko ngain ni xruꞌin nchaꞌon banchesayeꞌe na̱ ndo. 
LUK.6.36	Thiakunueꞌe ra icha chujni, jañaa inchin Ndudaa ná, ndo thjen ngajni, thiakunueꞌe ndo kain chujni.
LUK.6.37	’Ncheꞌa ra jie̱ ixin thi nichja ko ncheꞌe inaa chujni, ko jañaa Ndo Dio sincheꞌa jie̱ ngajin ra. Danchiaꞌa ra tangi tsuꞌen inaa chujni ko jañaa Ndo Dio sinthagathoꞌa ra tangi. Nchetjañeꞌe ra kain chujni, ko jañaa Ndo Dio sinthatjañaꞌa ra kai. 
LUK.6.38	Chjeꞌe ra chujni thi rugundeꞌe ko Ndo Dio ruchjaa ra thi rugundaꞌa ra ko thi tamanxin ra tsuntheedo jian, tuntsjenga ra ko rukaon jian. Ixin jañaa inchin jaꞌa ra dajon ra, jañaa kai sayéꞌe ra.
LUK.6.39	Jesús ndachro jiꞌi ngain na̱:
LUK.6.39	—¿Anchao naa thi dikonꞌa sikao inaa thi dikonꞌa? Ndua kayuixin chujni mee setsingaa na̱ chrujan thue. 
LUK.6.40	Xruꞌin chujni jitangi nuꞌe icha ke xi jitjague, ko are tsjexin tsangi jeꞌe tsunuꞌe inchin xi tjague.
LUK.6.41	’¿Unda tsjeꞌe kaxineno nchiin jingangi jmakon inaa chujni ko tsjeꞌa thi nthaa jié jingangi jmakon jaꞌa? 
LUK.6.42	Ja̱ dikonꞌa nthaa jié jingangi jmakon, ¿unda ndachro ngain inaa chujni sithuexin santsjengiꞌi kaxineno jingangi jmakon? ¡Jaꞌa thi tjaago ixin anto jian aro nduaꞌa! Saꞌo dantsjengi nthaa jié jingangi jmakon, ixin jamee nchao sikon jian ko santsjengiꞌi kaxineno nchiin jingangi jmakon inaa chujni.
LUK.6.43	’Xruꞌin ntha thuchjuin jian sinchechjian thuchjuin xruꞌin xree, ko kai ntha thuchjuin xruꞌin xree chroꞌa sinchechjian thuchjuin jian. 
LUK.6.44	Nanaa ntha thuchjuin datsuanxin ni ntha ixin thuchjuiin ntha. Ntha nchaꞌa nchechjianꞌa ntha higo ko kanchaꞌa nchechjianꞌa ka tho uva. 
LUK.6.45	Thi chujni jian, nichja jian ixin thi jian jii ngain anseen; ko thi chujni jianꞌa, nichja thi jianꞌa ixin thi jianꞌa jii ngain anseen. Mexinxin kain thi jii ngain anseen chujni, mee thi nichja ruꞌa na̱.
LUK.6.46	’Jaꞌa ra, ¿unda ndachro ra ixin jaꞌan Nchaa ra ko ncheꞌa ra thi jaꞌan thetuꞌan ra? 
LUK.6.47	Kain chujni tsii ngajin ko tsiꞌin na̱ thi rundathjan na̱ ko sincheꞌe na̱ thi thetuan na, 
LUK.6.48	chujni mee inchin naa xii anto niꞌnga bakeꞌe xa nchianduꞌa xa ngataꞌa naa thjao. Ko are kuyee jinda ngaa tsaaga anto suji binkee nda nchia mee, aro chroꞌa kuingi nchia, ixin suji dixenga nchia ngataꞌa thjao. 
LUK.6.49	Aro thi chujni thiꞌin thi jaꞌan ndachrjan ko dithikaonꞌa na na̱, chujni mee inchin thi binchechjian nchianduꞌa ngatakua nchiise ko ngatauꞌen bithuꞌe thjarioꞌo. Ko are kuyee nda ngaa tsaaga, anto suji binkee nda nchia mee, ko ndakjamangi nchia ko ndaxanthe nguii nchia.
LUK.7.1	Are Jesús juexin ndache chujni kain jiꞌi, jeꞌe sakjan ngain rajna Capernaum. 
LUK.7.2	Nthi̱ꞌa̱ beꞌe naa xi capitán romano bechunda xa naa ni nchexree xa anto batjueꞌe xa, ko thi ncheꞌe xra mee undajideꞌen. 
LUK.7.3	Ko are xi capitán mee kuiꞌin xa ixin Jesús, jeꞌe xa ruaꞌan xa kanxion ni judío binthechunda juachaxin ngain ninguꞌe na̱ ixin binchetseꞌen na̱ ñao Jesús ixin rukji runchexrueꞌen ni nchexree xi capitán. 
LUK.7.4	Kain ni mee kunchieꞌen na̱ ngain Jesús ko kuexiꞌin na̱ binchetseꞌen na̱ ñao ko binthendachro na̱:
LUK.7.4	—Xi capitán jiꞌi jikininxin ixin suixin tsjengijna xa 
LUK.7.5	ixin jeꞌe xa anto thjuena ná xa jaꞌan ná xro judío ná ko binchechjianna ná xa naa ninguꞌna ná.
LUK.7.6	Ko Jesús sakjui ngain na̱. Ko are uchiaon biji na̱ ngain nchianduꞌa xi capitán mee, jeꞌe xa kuetuꞌen xa kanxion xi jian dakao xa ixin ndachro xa ngain Jesús:
LUK.7.6	—Idikjiꞌa suixin, ixin xi capitán ndachro xa ixin jikininxinꞌa xa ixin suixin sixiꞌin nchianduꞌa xa. 
LUK.7.7	Mexinxin jeꞌe xa juiꞌa xa rujichuanxin xa ngatja nthiꞌá. Jeꞌe xa rinao xa jeꞌo diketuꞌan ixin ni nchexree xa tsuxrueꞌen. 
LUK.7.8	Ko jeꞌe xa ndachro xa: “Jaꞌan kai nuna thetuꞌan ko kai dithikaꞌon. Ko are thetuan naa xi soldaduna thji ko jeꞌe xa dithikaon xa ko thji xa. Ko ja̱ thetuan inaa xa ‘¡Xrakui!’, jeꞌe xa dithikaon xa ko thii xa. Ko ja̱ thetuan naa ni nchexrana: ‘¡Ncheꞌe jiꞌi!’, jeꞌe dithikaon ko ncheꞌe.”
LUK.7.9	Ko are Jesús kuiꞌin juajnee xi capitán, jeꞌe kuiseꞌen, ko ngaria tsjeꞌe ngain kain chujni teruee ko ndachro ngain na̱:
LUK.7.9	—Ndua rundathjo ra, xruꞌin chujni Israel dikon ixin anto ruchunthia na inchin xi capitán jiꞌi.
LUK.7.10	Ko are binthekjan xi bikao juajnee xi capitán ngain nchia, binthegikon xa ixin thi ncheꞌe xra beniꞌi undadikuxrueꞌen.
LUK.7.11	Kuthimejan, Jesús sakjui ngain naa rajna diꞌin Naín ko bikao chujni kuinchieꞌe ko icha chujni ruee. 
LUK.7.12	Ko are uchiaon rugigaꞌa na̱ rajna mee, jeꞌe bikon ixin tedikjabaa na̱ naa thi ndadigeꞌen, ko mee thi nakuaxinxon xeꞌen naa naniita dithuegaꞌan. Ko anto tsjé ni rajna tedikao na̱ naniita ixin tedikjabaa na̱ xeꞌen. 
LUK.7.13	Are Jesús bikon naniita, jeꞌe kuiakunueꞌe ko ndachro:
LUK.7.13	—Itsjangaꞌa.
LUK.7.14	Kuthejan Jesús kunchieꞌen ko kathe thi jingaa xan, ko thi chujni tedikao xan tabinthengathjen na̱. Ko Jesús ndache xan ndadigeꞌen:
LUK.7.14	—Jaꞌan rindatjo jaꞌa: ¡Dingathjen!
LUK.7.15	Ko xan ndadigeꞌen xendua xan ko bengaa xan chinthiꞌi xan ko kuexiꞌin nichja xan, ko jañaa Jesús bajon xan xii mee ngain janee xan. 
LUK.7.16	Are chujni bikon na̱ jiꞌi, kainxin na̱ anto xraon na̱ ko kuexiꞌin na̱ binchesayeꞌe na̱ Ndo Dio ko ndachro na̱:
LUK.7.16	—Naa chujni renthe dayee juajnee Ndo Dio kununxin ngayaa na̱.
LUK.7.16	Kai ndachro na̱:
LUK.7.16	—Ndo Dio ujuii ixin bikjengijna chujnii ndo.
LUK.7.17	Ko nguixin nunthe Judea ko icha nunthe te ngandajin, kunuꞌe na̱ ixin keꞌe bincheꞌe Jesús.
LUK.7.18	Juan, thi banchegithe chujni, kunuꞌe kain thi bancheꞌe Jesús ixin kuekiin chujni bakao jeꞌe. Mexinxin jeꞌe ruaꞌan chujnii, 
LUK.7.19	ixin kjui na̱ ngain Jesús ixin biganchiangiꞌi na̱:
LUK.7.19	—¿Andua jaꞌa thi Cristo, thi tsii, o ruchuan ná inaa thi tsii?
LUK.7.20	Ko chujni ruaꞌan Juan binthekunchieꞌen na̱ ngain Jesús ko ndachro na̱:
LUK.7.20	—Juan ruaꞌan ná ixin sanchiangi ná ngajin suixin, ¿a ndua suixin thi Cristo thi tsii o ruchuan ná inaa?
LUK.7.21	Ko are xra tate na̱ nthi̱ꞌa̱ Jesús binchexrueꞌen anto tsjé chujni binthechunda jejee chin ko thi anto bakiin na̱, binchexrueꞌen ni binthechunda espíritu jianꞌa ko chjee kon tsjé chujni dikonꞌa. 
LUK.7.22	Kuthimejan Jesús ndachro ngain chujni ruaꞌan Juan:
LUK.7.22	—Thji ra ko dindache ra Juan thi jaꞌa ra bikon ra ko thi jaꞌa ra kuiꞌin ra. Ko thekiꞌin ra ixin chujni dikonꞌa, jai unchao dikon na̱, thi chujni rengo, jai unchao chrji na̱, thi chujni binthechunda chin lepra, jai ixruꞌin chin chunda na̱, thi chujni thinꞌa, jai unchao thiꞌin na̱, thi chujni ndabeꞌen, jai xechon na̱, thi chujni nua ngain espiritue, jai ukuiꞌin na̱ ixin Ndo Dio sinchekjan na̱ inaa chujni narua. 
LUK.7.23	Ndo Dio sinchenchaon thi chujni thinthueꞌa thi chunthia ngajin.
LUK.7.24	Ko are sabinthekji chujni ruaꞌan Juan, Jesús kuexiꞌin ndache chujni bithuꞌe nthi̱ꞌa̱ ixin Juan, ko ndachro:
LUK.7.24	—Are kjui ra ngagaꞌa jna thi xruꞌin chujni te ixin rugitsjeꞌe ra Juan, ¿keꞌe xraxaon ra rugikon ra ngain jeꞌe? ¿Axraxaon ra ixin juaxraxauen rukji inchin naa nthaxiji nchengithjen chrintho? 
LUK.7.25	Ja̱ jeꞌa jamee, ¿keꞌe xraxaon ra rugikon ra? ¿A naa xii jingaa luntho anto renthe? ¡Naꞌi, jeꞌa jamee! Jaꞌa ra chunxin ra ixin thi chujni tengaa luntho renthe, chujni mee te nchianduꞌa rey, chujni mee teꞌa ngagaꞌa jna. 
LUK.7.26	Mexinxin, ¿keꞌe chujni xraxaon ra rugikon ra? ¿A naa chujni dayee juajnee Ndo Dio? ¡Jaan ndua, ko xii mee icha renthe ke naa chujni dayee juajnee Ndo Dio! 
LUK.7.27	Ko thi jitaxin ngain Xruen Ndo Dio banichja ixin Juan, ko ndachro:
LUK.7.27	Icha saꞌo ke jaꞌa, jaꞌan ruruaꞌan naa thi sikao juajnana,
LUK.7.27	ixin jeꞌe sinchechjian nthiꞌá ixin siꞌi jaꞌa.
LUK.7.28	Jaꞌan rindathjo ra xruꞌin inaa thi dayee juajnee Ndo Dio icha renthe juii ke Juan, thi nchegithe chujni; aro maski jamee, thi chujni icha rentheꞌa ngain thi thetuꞌan Ndo Dio, chujni mee thi icha renthe ke Juan.
LUK.7.29	Are kuiꞌin na̱ jiꞌi, kain chujni ko kain xi thjejo tumii César batsuan na̱ ixin Ndo Dio jian ncheꞌe ndo jie̱ ko bigithe na̱ ixin Juan. 
LUK.7.30	Aro xi fariseo ko xi tjaago ley chroꞌa xa ixin Juan runchegithe xa; binaoꞌa xa thi jian runcheꞌe Ndo Dio ngain xa. 
LUK.7.31	Ko Jesús ndachro:
LUK.7.31	—¿Keꞌe sinthakininxin chujni ngain nchaꞌon teꞌi? ¿Kexreen dichjexin choo juaxraxauen na̱? 
LUK.7.32	Juaxraxauen na̱ te inchin juaxraxauen xan nchinnchinchjan tsuntaon ngain ndaasin, ko tuyauthe choo xan ko ndachro xan: “Jaꞌan ná binthachjian ná soon kunixin naa nthaxro aro jaꞌa ra theꞌa ra, mexinxin jaꞌan ná tsje ná naa soon thiaꞌo juachjaon aro jaꞌa ra tsjangaꞌa ra.” 
LUK.7.33	Ixin Juan, thi nchegithe chujni, juii ko bineꞌa jian ko biꞌa vino, ko jaꞌa ra ndachro ra ixin jeꞌe chunda naa espíritu jianꞌa. 
LUK.7.34	Kuthimejan juiꞌi jaꞌan, thi Xii juixin ngajni, ko jine ko diꞌi vino, aro jaꞌa ra ndachro ra ixin jaꞌan anto jine ko diꞌi ko jian dakjiꞌan kain xi thjejo tumii César ko kain chujni ncheꞌe jianꞌa. 
LUK.7.35	Aro juaxraxauen Ndo Dio xraago ngain chujnii ndo.
LUK.7.36	Naa xi fariseo ndache Jesús ixin rujine ngain nchianduꞌa xa, ko Jesús kjui nchianduꞌa xa ko beꞌe chrikee nthanchaon. 
LUK.7.37	Ko ngain rajna mee beꞌe naa nchrii bancheꞌe nchra jianꞌa, ko are kunuꞌe nchra ixin Jesús kjui bine ngain nchianduꞌa xi fariseo mee, jeꞌe nchra kjui nchra kunixin naa xruxrao marmol jichre ndaxrajni. 
LUK.7.38	Ko tabeꞌe nchra chrika ruthee Jesús ko tsjanga nchra, ko ndakon nchra binthjithe ruthee ko xrajaa nchra binchexemanxin nchra ruthe ko kuetuxin nchra ko kuinga nchra ndaxrajni. 
LUK.7.39	Are xi fariseo diꞌin Simón bikon xa jiꞌi, jeꞌe xa xraxaon xa: “Ja̱ xii jiꞌi rukji naa thi dayee juajnee Ndo Dio, jeꞌe xa rukunuꞌe xa kensen jikathe xa, ko keꞌe xree nchrii yaa, ko ixin nchrii jiꞌi naa nchrii ncheꞌe jianꞌa.” 
LUK.7.40	Kuthimejan Jesús ndachro ngain xi fariseo:
LUK.7.40	—Simón, jaꞌan chunda naa thi rundathjo jaꞌa.
LUK.7.40	Xi fariseo mee ndachro:
LUK.7.40	—Ndachjejin na, suixin ke tjaago.
LUK.7.41	Jesús ndachro:
LUK.7.41	—Beꞌe yoo thi xii binthekjen tumi ngain naa thi bakjadua tumi. Ko naa xii mee beka rioꞌo jino̱ tumi, ko thi inaa beka noo tumi. 
LUK.7.42	Aro ixin xruꞌin tumi binthechunda kayui thi xii mee, jeꞌe thi kjuadua tumi binchetjañeꞌe thi binthekjen tumi. Jai ndachjejin na jaꞌa, ¿kexeꞌe thi xii icha sinao jeꞌe thi bajon tumi mee?
LUK.7.43	Simón mee ndachro ngain Jesús:
LUK.7.43	—Jaꞌan xraxaꞌon ke thi xii icha tsjé bitjañeꞌe.
LUK.7.43	Jesús ndachro:
LUK.7.43	—Ndua thi ndachro.
LUK.7.44	Kuthimejan Jesús tsjeꞌe ngain nchrii mee ko ndachro ngain Simón:
LUK.7.44	—¿A dikon jaꞌa nchrii jiꞌi? Jaꞌan bixiꞌin nchiandui, ko jaꞌa chjanaꞌa jinda kjuenxin ruthena; aro nchrii jiꞌi kjuenna nchra ruthena kunixin ndakon nchra, ko xrajaa nchra binchexemanxin nchra ruthena. 
LUK.7.45	Jaꞌa kuetuxinꞌa na are bixiꞌin ko chjaꞌa juajna, aro jeꞌe nchra bixiꞌon nchra nchia ko tandaꞌa nchra ixin thetuxin nchra ruthena. 
LUK.7.46	Jaꞌa kuingaꞌa aceite ngataꞌa jana, aro jeꞌe nchra kuinthjithe nchra ndaxrajni ruthena. 
LUK.7.47	Mexinxin jaꞌan ndathjo ixin thi anto thjue na nchra, tjaago ixin thi anto tsjé jianꞌa bincheꞌe nchra, ubitjañeꞌe nchra, aro thi chujni tsjéꞌa bitjañeꞌe, kai nchion tjaago ixin thjuena.
LUK.7.48	Kuthimejan ndachro Jesús ngain thi nchrii mee:
LUK.7.48	—Kain thi jianꞌa bincheꞌe ubindatjañaꞌa.
LUK.7.49	Ko kain chujni te nthi̱ꞌa̱ kuexiꞌin na̱ ndache choo na̱:
LUK.7.49	—¿Kensen xii jiꞌi ixin nchao nchetjañeꞌe xa chujni thi jianꞌa ncheꞌe na̱?
LUK.7.50	Aro Jesús ndachro ngain thi nchrii:
LUK.7.50	—Ko jaꞌa ixin chunthia na kjan inaa chujni narua, mexinxin sathji ko chrjuin tsunuꞌe ansean.
LUK.8.1	Kuthimejan Jesús kjui bitsjeꞌe tsjé rajna ko rajnanchjan ixin bakjaago ngain chujni ixin thi thetuꞌan Ndo Dio, ko bakao thi theyoo chujni kuinchieꞌe, 
LUK.8.2	ko kai bakao kanxion nchrii bantsjeꞌe espíritu jianꞌa ko binchexrueꞌen ixin ikainxion chin. Ko kai nthi̱ꞌa̱ beꞌe María Magdalena thi bachrjexin yaato espíritu jianꞌa. 
LUK.8.3	Ko nthi̱ꞌa̱ beꞌe Juana, nchri chriꞌi naa tathiita biꞌin Chuza, thi baketuꞌan ngain nchianduꞌa Herodes, ko kai nthi̱ꞌa̱ beꞌe Susana ko ikainxion nchrii bakjengijna Jesús ko thi chujni bakao, ko tumii nchra bakjengijnanxin nchra ni teꞌi.
LUK.8.4	Tsjé chujni ngain tsjé rajna kjui na̱ ixin bitsjeꞌe na̱ Jesús, ko are uxrathe na̱, jeꞌe kuekiin na̱ naa thi kuꞌen ko ndachro:
LUK.8.5	—Naa xii kjui bikenga trigo ngataon jngi. Ko are kuexiꞌin kjua trigo, kanxion nuanchjan binthji ngaa nthiꞌá, ko are batho chujni ngachje na̱ trigo, ko kai kunthua bine ba trigo. 
LUK.8.6	Ko ithuꞌa trigo binthji ngataꞌa thi jii thjao, ko are chriꞌin trigo, anto daka ndaxema ixin xruꞌin tjao bechunda. 
LUK.8.7	Ko ithuꞌa trigo binthji ngakjan kanchaꞌa ko kanchaꞌa chriꞌin ka ko icha daka bangi ka, ko ikuanchrjandaꞌa bangi trigo. 
LUK.8.8	Aro icha trigo binthji ngain thi jian jinche. Ko are bangi trigo, anto jian guan, ixin naa nuanchjeꞌen trigo binchechjian naꞌo thi kan nuanchjan.
LUK.8.8	Are Jesús jindachro kain jiꞌi, jeꞌe nichja suji ngain na̱, ko ndachro:
LUK.8.8	—Jaꞌa ra xro thiꞌin ra, thinxin ra jian.
LUK.8.9	Kuthimejan chujni bakao Jesús banchiangiꞌi na̱ ixin keꞌe ruchro thi ndachro jeꞌe. 
LUK.8.10	Jeꞌe ndachro ngain na̱:
LUK.8.10	—Jaꞌa ra, Ndo Dio binthakininxin ra tsjaguꞌa ra thi jima ixin kexreen Ndo Dio tsetuꞌan ngain anseen chujni, aro jaꞌan nichjaa chujni kunixin thi tuꞌen ixin maski dikon na̱, jeꞌe na̱ dikonꞌa na̱, ko are tsiꞌin na̱, tsinxinꞌa na̱.
LUK.8.11	’Jiꞌi ruchro thi bikenga na̱ trigo: trigo ruchro juajnee Ndo Dio. 
LUK.8.12	Ko thi trigo binthji ngaa nthiꞌá, mee thi chujni thiꞌin juajnee Ndo Dio, aro thii nchiijin ko ndanchetjajin ngain anseen na̱ ko idithikaonꞌa na̱ ko ikjanꞌa na̱ inaa chujni narua. 
LUK.8.13	Ko trigo binthji ngataꞌa thjao, mee thi chujni thiꞌin juajnee Ndo Dio ko anto chee na̱ are dayee na̱ juajna, aro xra thinxinꞌa na̱ jian ko are thii thi tangi tatjañeꞌe na̱ thi jian juajnee ndo. 
LUK.8.14	Ko trigo binthji ngagaꞌa kanchaꞌa, mee chujni thiꞌin juajnee Ndo Dio, aro dithikaonꞌa na̱ juajna. Ko jeꞌo ta na̱ juachjaon ixin ruchunda na̱ icha tumi ko jiꞌi thi tanchrjandaꞌa na̱ dithikaon na̱ juajnee ndo. 
LUK.8.15	Aro thi trigo binthji ngain jinche jian, mee thi chujni jian ngain anseen, ko anto rinao na̱ thiꞌin na̱ ko ncheꞌe na̱ thi thetuꞌan Ndo Dio. Ko jamee dithikaon na̱ kainxin nchaꞌon, ko kain thi ncheꞌe na̱ nchexruxiꞌin Ndo Dio.
LUK.8.16	’Xruꞌin chujni sinchegakaon naa xruꞌi kuthimejan tsjamataon o ruxrangiꞌi xrui ngangi sauen, aro icha jian chujni mee nui sakeꞌe xrui ixin singaseꞌen chujni sixiꞌin nchia. 
LUK.8.17	Xruꞌin thi jima ko tsununxinꞌa, ko xruꞌin thi jima texraxaon ko chujni tsunueꞌa na̱; kain chunda ke tsununxin.
LUK.8.18	’Mexinxin jaꞌa ra thiꞌin ra jian, thi chujni thinxin, Ndo Dio tsjengijna ixin tsinxin icha, aro chujni xruꞌin thinxin, Ndo Dio santsjeꞌe ndo thi nchion thinxin.
LUK.8.19	Kuthimejan janee ko xan choo Jesús biji na thi jii jeꞌe, aro chroꞌa kunchieꞌen na̱ ngaka jeꞌe ixin anto tsjé chujni te nthi̱ꞌa̱. 
LUK.8.20	Ko naa chujni biketuꞌen Jesús ko ndachro:
LUK.8.20	—Janaa ko xan choo nduja te na̱, ko rinao na̱ sikon na̱.
LUK.8.21	Ko Jesús ndachro:
LUK.8.21	—Kain thi chujni thiꞌin ko ncheꞌe thi ndachro juajnee Ndo Dio, chujni mee, thi janana ko xan chian.
LUK.8.22	Naa nchaꞌon Jesús ko chujni bakao kuani na̱ naa ntha barko, ko nthi̱ꞌa̱ jeꞌe ndachro ngain na̱:
LUK.8.22	—Sachjin ná tuenxin jinda jiꞌi.
LUK.8.22	Ko jañaa bincheꞌe na̱. 
LUK.8.23	Ko are ntha barko tajitauꞌen ntha jinda, Jesús tabejua ngain ntha barko. Kuthimejan kjua chrintho anto suji ko kuexiꞌin bikia jinda ngaa ntha ko utaruxinkanjingi ntha jinda. 
LUK.8.24	Ko ni bakao Jesús binchexingameꞌe na̱ ko ndachro na̱:
LUK.8.24	—¡Suixin thi tjaago! ¡Suixin thi tjaago! ¡Ndatexinkanjingi ná jinda!
LUK.8.24	Kuthimejan Jesús bingathjen ko kuetuꞌen chrintho ko jinda ixin taseꞌe, ko jinda ko chrintho tabeta. Ko kain xratao tabeꞌe. 
LUK.8.25	Ko Jesús ndachro ngain chujni bakao:
LUK.8.25	—¿Unda jaꞌa ra chunthiaꞌa ni ra?
LUK.8.25	Aro jeꞌe na̱ anto binthexraon na̱ ko kuiseꞌen na̱ ko banchangiꞌi choo na̱:
LUK.8.25	—¿Kensen xii jiꞌi, ixin chrintho ko jinda dithikaon ngain xa?
LUK.8.26	Ko bathujin na̱ jinda ko biji na̱ ngain nunthe Gadara, chrika nunthe Galilea. 
LUK.8.27	Are Jesús banianxin ntha barko, naa thi xii bechunda tsjé espíritu jianꞌa juixin nunthe Gadara ko kunchieꞌen ngain Jesús. Ko usee xii jiꞌi xruꞌin luntho bagengaa xa, ko beꞌa xa ngain nchia, ko beꞌe xa ngayee thi baxrabaa chujni. 
LUK.8.28	Ko are thi xii mee bikon Jesús, kuyao suji ko bethuxin ko bisetaꞌa nunthe chrika ruthee Jesús ko nichja suji:
LUK.8.28	—¿Unda dixinthe ngajin na, jaꞌa Jesús, Xeꞌen Ndo Dio, ndo thjen ngajni? Nthatsaꞌan ñao nchegetanꞌa na tangi.
LUK.8.29	Ko jeꞌe ndachro jañaa ixin Jesús ukuetuꞌen espíritu jianꞌa sachrjexin ngain xii mee. Ko utsjé nthiꞌa espíritu jianꞌa utse xa, ko maski chujni bakiaxin na̱ xa kunixin chia ngain raa xa ko ruthee xa, ko are espíritu jianꞌa batse xa bakunchrintaon xa chia ko banchekinga xa ngagaꞌa jna thi xruꞌin chujni jii. 
LUK.8.30	Jesús banchiangiꞌi xii mee:
LUK.8.30	—¿Kexreen diꞌin jaꞌa?
LUK.8.30	Ko jeꞌe xa ndachro xa:
LUK.8.30	—Jaꞌan diꞌin na Legión.
LUK.8.30	Jeꞌe xa ndachro xa jañaa ixin anto tsjé espíritu jianꞌa beꞌe ngaxiꞌin xa. 
LUK.8.31	Ko kain espíritu mee ndache Jesús ixin rinaoꞌa tsji ngain xruꞌi dangaꞌa ko binchetseꞌen ñao Jesús ixin ruruanꞌa ngain thi tsaaga anto niꞌnga. 
LUK.8.32	Ko nthi̱ꞌa̱ tenea tsjé kukuchi ngain naa jnanchjan, ko kain espíritu jianꞌa binchetseꞌen ñao Jesús ixin tsanchrjanda sixiꞌin ngain kain kukuchi mee. Ko Jesús bajon juachaxin. 
LUK.8.33	Kuthimejan kain espíritu jianꞌa bachrjexin ngain xii jiꞌi, sabinthegixiꞌin ngain kukuchi, ko kain kukuchi kjuixin jaa ba ko binthetsiangi ba jinda, ko ndakjuꞌen ba jinda.
LUK.8.34	Ko are chujni tethingaria kukuchi bikon na̱ keꞌe kuꞌen ba, jeꞌe na̱ kuinga na̱ bindache na̱ chujni ngain rajna ko kai ni te ngataon jngi. 
LUK.8.35	Ko kain chujni kjui na̱ bitsjeꞌe na̱ thi kuꞌen. Ko are biji na̱ thi jii Jesús, bikon na̱ thi xii udigachrjedoꞌo kain espíritu jianꞌa, ko utajii xa chrika ruthee Jesús, ko ujingaa xa luntho, ko undakua ncheꞌe xa ko kain chujni anto binthexraon na̱. 
LUK.8.36	Ko kain chujni bikon kexreen kuxrueꞌen thi xii bechunda espíritu jianꞌa kuexiꞌin na̱ binchenuꞌe na̱ chujni kain thi kuꞌen. 
LUK.8.37	Kuthimejan kainxin chujnii nunthe Gadara binchetseꞌen na̱ ñao Jesús ixin sarukjixin nthi̱ꞌa̱, ixin anto binthexraon na̱. Mexinxin Jesús kuani ntha barko ko sakjui. 
LUK.8.38	Aro thi xii bachrjedoꞌo kain espíritu jianꞌa binchetseꞌen ñao Jesús ixin rukajanda rugakji ngain jeꞌe, aro Jesús kuetuꞌen xii mee ixin sithuꞌe xa, ko ndachro:
LUK.8.39	—Kjan nchiandui ko thekiꞌin chujni kain thi bincheꞌe Ndo Dio ngajin.
LUK.8.39	Ko thi xii mee sakjui ko kuekiin kain chujnii thi bincheꞌe Jesús ngain jeꞌe.
LUK.8.40	Ko are Jesús kjanxin tuenxin jinda mee, kain chujni te nthi̱ꞌa̱ anto chee na̱ ixin biji Jesús ixin kain na̱ techuꞌen na̱. 
LUK.8.41	Kuthimejan juii naa xii biꞌin Jairo, ko xii jiꞌi baketuꞌan xa ngain niꞌngo. Ko xii jiꞌi bethuxin ko bisetaꞌa nunthe chrika ruthee Jesús ko binchetseꞌen ñao ixin rukji nchianduꞌa 
LUK.8.42	ixin thi nakua xan nchrichjeꞌen, xan bechunda inchin theyoo nano undajideꞌen xan. Ko are sajithji Jesús nchianduꞌa Jairo, ruee anto tsjé chujni ko anto banchenthedugee na̱ Jesús.
LUK.8.43	Ko ngagee chujni mee, beꞌe naa nchrii ubechunda theyoo nano bagengiꞌi nchra jni, ko ujueꞌe binchexiꞌin kain tumii nchra ngain xi nchexruan, aro xruꞌin xi nchexruan binchexrueꞌen nchra. 
LUK.8.44	Ko nchrii mee kunchieꞌen nchra tuenxin Jesús ko kathe nchra ngandeꞌe lunthue Jesús. Ko thi bagengiꞌi nchra jni bengathjinbeꞌo.
LUK.8.45	Kuthimejan Jesús banchiangi ko ndachro:
LUK.8.45	—¿Kensen kathe na?
LUK.8.45	Ko kain chujni ndachro na̱ xruꞌin kensen. Mexinxin Pedro ko kain ni bakao ndachro:
LUK.8.45	—Suixin ke tjaago, ¿unda suixin xra danchiangi kensen kathe? Kain chujni tuntheedo na̱ ngaka suixin, ko tunxinka na̱.
LUK.8.46	Aro Jesús ndachro:
LUK.8.46	—Jii naa thi kathe na, ixin jaꞌan kununa binthaxruaan chujni mee kunixin juachaxinna.
LUK.8.47	Nchrii mee are kunueꞌe nchra ixin chroꞌa rugema nchra, jeꞌe nchra kunchieꞌen nchra ko jixranga nchra bethuxin nchra chrika ruthee Jesús. Ko ngathexon kon kain chujni ndachro nchra ngain Jesús unda jeꞌe nchra kathe nchra ko kexreen jaikua ndakuxrueꞌen nchra. 
LUK.8.48	Kuthimejan Jesús ndachro ngain nchra:
LUK.8.48	—Jaꞌa kuxruaꞌan ixin chunthia. Nchao sathji ko tunuꞌa chrjuin ngain ansean.
LUK.8.49	Ko xra jinichja Jesús, are naa chujni juixin nchianduꞌe Jairo, thi baketuꞌan ngain niꞌngo, ko ndache:
LUK.8.49	—Xan nchrichjaꞌan undabeꞌen xan, indacheꞌa xi tjaago.
LUK.8.50	Are Jesús kuiꞌin yaa, jeꞌe ndachro ngain Jairo:
LUK.8.50	—Xraonꞌa, jeꞌo dithikaon na, ko xaꞌan ruxingameꞌe xan.
LUK.8.51	Are biji na̱ nchianduꞌa Jairo, Jesús kuanchrjandaꞌa bixiꞌin icha chujni, bixiꞌin jeꞌo jeꞌe, Pedro, Jacobo, Juan, ndudee xan nchrichjan ko janee xan. 
LUK.8.52	Kain chujni te nthi̱ꞌa̱ tetsjangaxin na̱ xan ko tetaxin na̱ xan juachjaon. Aro Jesús ndachro ngain na̱:
LUK.8.52	—Tsjangaꞌa ra; xan nchrichjan digenꞌa xan; jeꞌo tajijua xan.
LUK.8.53	Aro jeꞌe na̱ kjuanuanka na̱ Jesús ixin jañaa ndachro, ixin kain na̱ benuꞌe na̱ ixin xan nchrichjan undabeꞌen xan. 
LUK.8.54	Kuthimejan Jesús tseꞌe raa xan ko nichja seen ngain xan:
LUK.8.54	—Jaꞌa xan nchrichjan, dingathjen.
LUK.8.55	Ko jeꞌe xan nchrichjan xechon xan, ko tuin jeꞌe xan bingathjen xan. Ko Jesús ndachro:
LUK.8.55	—Chjeꞌe ra xan sine xan.
LUK.8.56	Ko ni nduꞌa xan xratao tabithuꞌe na̱, aro Jesús kuetuꞌen na̱ ixin xruꞌin chujni rundache na̱ thi kuꞌen.
LUK.9.1	Jesús baye̱e ni theyoo bakao, ko chjee na̱ juachaxin ixin nchao sengixin na̱ ngain chujni kain espíritu jianꞌa, ko sinchexrueꞌen chujni chunda kexeꞌon chin. 
LUK.9.2	Ko jeꞌe ruaꞌan na̱ ixin bindache na̱ chujni ixin thi thetuꞌan Ndo Dio, ko sinchexrueꞌen na̱ ni niꞌi. 
LUK.9.3	Ko ndachro ngain na̱:
LUK.9.3	—Xruꞌin thjiꞌo ra ixin sundaꞌa ra ngatja nthiꞌá, thjioꞌa ra ntha kutho, thi tamexin ra, niuthja, tumi ko thjioꞌa ra yoo luntho, jeꞌo luntho tengaꞌa ra. 
LUK.9.4	Ko ngain kexeꞌo nchia saso ra, nthi̱ꞌa̱ dithuꞌa ra kain nchaꞌon tsunchrjaꞌan ra ngain rajna yaa. 
LUK.9.5	Ja̱ chrujan rajna sinaoꞌa na̱ tsiꞌin na̱ thi jian juajna jaꞌa ra tsjiꞌo ra, sathjixin ra nthi̱ꞌa̱ ko tuntsjenga ra ruthea ra ixin singo jinche jiyaa ruthe, ko mee ruchro ixin bithikaonꞌa ra na̱.
LUK.9.6	Kuthimejan sakjui na̱ rajna ko rajna ixin bindache na̱ chujni thi jian juajna ko binchexrueꞌen na̱ chujni teniꞌi.
LUK.9.7	Ko Herodes, thi baketuꞌan nthi̱ꞌa̱ Galilea, are kunuꞌe kain thi jian bancheꞌe Jesús, jeꞌe anto xraon, ko ibenueꞌa keꞌe ruxraxaon ixin kanxion chujni bandachro na̱ ixin jeꞌe Juan, thi banchegithe chujni, uxechon. 
LUK.9.8	Ikanxion na̱ bandachro na̱ ixin kununxin profeta Elías, ko ikanxion na̱ bandachro na̱ ixin uxechon chrujan ni bagayee juajnee Ndo Dio are usee. 
LUK.9.9	Aro Herodes ndachro:
LUK.9.9	—Jaꞌan kuetuꞌan chrijin jaa Juan, thi banchegithe chujni. Mexinxin, ¿kexeꞌe xii jiꞌi ixin chujni thekin na̱ ixin anto jian ncheꞌe xa?
LUK.9.9	Ko Herodes anto kjuee kexreen rugikon Jesús.
LUK.9.10	Are ni theyoo kjanxin na̱ thi kjui na̱, kuekin na̱ kain thi bincheꞌe na̱. Kuthimejan Jesús sabikao na̱ ngain thi xruꞌin chujni te, chiaon rajna Betsaida. 
LUK.9.11	Ko are chujni kunuꞌe na̱ thinoo sakjui Jesús, jeꞌe na̱ ruee na̱. Kuthimejan jeꞌe ndachro ngain na̱ ixin kexreen siketuꞌan Ndo Dio ngain anseen na̱, ko kai binchexrueꞌen kain ni beniꞌi.
LUK.9.12	Ko are undakutsukjin, kunchieꞌen thi ni theyoo bakao Jesús ko ndachro na̱ ngain jeꞌe:
LUK.9.12	—Dindache kain chujni satsji na̱, ixin sikjee na̱ thi sine na̱ ko thi sinchejugaꞌa na̱, ixin nthiꞌi thi te na̱ xruꞌin jii.
LUK.9.13	Aro Jesús ndachro ngain na̱:
LUK.9.13	—Jaꞌa ra dajon ra thi sine na̱.
LUK.9.13	Jeꞌe na̱ binthendachro na̱:
LUK.9.13	—Jaꞌan ná xruꞌin chunda ná, jeꞌo naꞌo niuthja ko yoo kuchee, ko ja̱ ruchjaꞌa ná sine kain chujni teꞌi, jaꞌan ná rugunda sikeꞌna ná thi sine na̱.
LUK.9.14	Ko nthi̱ꞌa̱ beꞌe inchin naꞌo no̱ xii. Ko Jesús ndachro ngain ni theyoo bakao:
LUK.9.14	—Ndache ra chujni ruchjeeya na̱ ko siginthe na̱ yoo kan ko the na̱.
LUK.9.15	Ko jañaa bincheꞌe ni bakao Jesús, ko kainxin chujni tabinthe na̱. 
LUK.9.16	Kuthimejan Jesús kuaa thi naꞌo niuthja ko thi yoo kuchee, ko tsjeꞌe ngajni ko binchenchaon niuthja ko kuchee. Kuthimejan kunchjenga ko bajon ngain thi chujni bakao ko jeꞌe na̱ kunchjeyeꞌe na̱ kainxin chujni. 
LUK.9.17	Ko kain na̱ juine na̱ ko jian kujeꞌe na̱. Ko thi xexin juine na̱ xra binchekaon na̱ theyoo nthaxra.
LUK.9.18	Naa nchaꞌon Jesús bachrjenda ixin nichjee Ndo Dio, ko are juexin nichjee ndo banchiangi ngain chujni bakao ko ndachro:
LUK.9.18	—¿Keꞌe ndachro chujni ixin kensen na jaꞌan?
LUK.9.19	Jeꞌe na̱ ndachro na̱:
LUK.9.19	—Kanxion na̱ ndachro na̱ ixin suixin Juan, thi banchegithe chujni, ko ikanxion na̱ ndachro na̱ ixin suixin Elías; ko ikanxion na̱ ndachro na̱ ixin suixin naa thi bagayee juajnee Ndo Dio, ko beꞌe are usee.
LUK.9.20	Kuthimejan Jesús banchiangi ko ndachro:
LUK.9.20	—Ko jaꞌa ra, ¿keꞌe ndachro ra ixin kensen na jaꞌan?
LUK.9.20	Ko Pedro ndachro ngain Jesús:
LUK.9.20	—Suixin thi Cristo, thi juixin ngain Ndo Dio.
LUK.9.21	Ko Jesús kuetuꞌen na̱ ixin xruꞌin chujni rundache na̱ ixin kensen jeꞌe. 
LUK.9.22	Ko kai ndachro:
LUK.9.22	—Jaꞌan, thi Xii juixin ngajni, rugunda tangi tsunna, ko kain xi thetuꞌan ngain niꞌngo, ko kain xi daana thetuꞌan ngain icha xi daana ko kain xi tjaago ley runingakunna xa ko nasuenxon na na̱, aro ngain nchaꞌon ninxin jaꞌan ruxechon na.
LUK.9.23	Kuthimejan jeꞌe ndachro ngain kain chujni te nthi̱ꞌa̱:
LUK.9.23	—Ja̱ chrujan thi rinao rurueꞌe na, rugunda rutjañeꞌe kain thi jixraxaon sincheꞌe, maski anto tangi tsuꞌen ko ja̱ rugunda seꞌen, ruxrajon seꞌen, ko rurueꞌe na. 
LUK.9.24	Ixin thi rinao xruꞌin tsuꞌen, chujni jiꞌi icha daka ndasitjaan. Aro thi ruxrajon tangi tsuꞌen ko ruxrajon seꞌen ixin tjaago thi jaꞌan nthaꞌa, chujni mee rukjan inaa chujni narua ko xruꞌin nchaꞌon seꞌen. 
LUK.9.25	Ixin xruꞌin xree ja̱ naa chujni sacha kainxin thi jii ngain nunthe jiꞌi ko ndasinchetjaan almee. 
LUK.9.26	Ko ja̱ chrujan chujni tusuee runichja ixin jaꞌan ko ixin thi jian juajnana, kai jaꞌan, thi Xii juixin ngajni, tsusuaꞌna ixin chujni mee are siꞌi kunixin juachaxiin Ndudana ko kain angeel ndo jii nthi̱ꞌa̱ ngajni. 
LUK.9.27	Ndua thi rindathjo ra, ixin thuꞌa ra xro te ra nthiꞌi jai, xra senꞌa ra sikunja ra thi thetuꞌan Ndo Dio.
LUK.9.28	Batho inchin jni nchaꞌon, kuthimejan Jesús kuani naa jna ixin nichjee Ndo Dio, ko bikao Pedro, Jacobo ko Juan. 
LUK.9.29	Ko are Jesús jinichjee Ndo Dio, ngakon ndabituxiꞌin ko lunthue kurua luntho xraa thee nchaꞌon. 
LUK.9.30	Kuthimejan kununxin yoo xii jitjao Jesús, ko xii mee, Moisés ko Elías. 
LUK.9.31	Ko nguixin ngandajin na̱ chrjuin jidingasaan, ko tetjao na̱ ixin kexreen seꞌen Jesús, ko jiꞌi rukuꞌen nthi̱ꞌa̱ Jerusalén. 
LUK.9.32	Ko Pedro ko thi iyoo ni beꞌe ngain anto chjee na̱ kuthachrin, aro tabinthetsjeꞌe na̱ ko bikon na̱ thi chrjuin jidakima ngandajin Jesús ko kai bikon na̱ thi yoo xii juii ngain jeꞌe. 
LUK.9.33	Are kayui xii teꞌi takunkjínxin ngain Jesús, Pedro ndachro ngain Jesús:
LUK.9.33	—Suixin ke tjaago, ¡atho nchao ixin jaꞌan ná te ná nthiꞌi! Sinthachjian ná nii nchiachjan, naa ixin suixin, inaa ixin Moisés ko inaa nchiachjan ixin Elías.
LUK.9.33	Aro Pedro benueꞌa keꞌe jindachro. 
LUK.9.34	Ko Pedro xra jañaa jinichja are juii naa thjui ngain na̱ ko ndabithuꞌe na̱ ngakjan thjui. Ko anto binthexraon na̱ ixin bithuꞌe na̱ ngakjan thjui. 
LUK.9.35	Kuthimejan ngakjan thjui mee kuinxin ni naa tha ko ndachro:
LUK.9.35	—Jiꞌi thi Xanꞌna, xan anto thjuaa. Dithikaon ra thi rundathjo ra xan.
LUK.9.36	Ko are ujuexin nichja tha mee, jeꞌo Jesús bithuꞌe nthi̱ꞌa̱. Aro kanio ni tatetsjeꞌe, ko jeꞌo kainxion nchaꞌon kuexiꞌin na̱ ixin xruꞌin chujni kuekiin na̱ thi bikon na̱.
LUK.9.37	Nduexin are banianxin na̱ ngain jna mee, anto tsjé chujni bigetanxin na̱ ngatja nthiꞌá. 
LUK.9.38	Ko ngayee kain chujni mee, naa thi xii nichja seen ko ndachro ngain Jesús:
LUK.9.38	—Suixin ke tjaago, nthatsaꞌan ñao, thjengijna xanꞌna ixin jeꞌo xan jiꞌi richunda 
LUK.9.39	ixin naa espíritu jianꞌa tse xan ko nchekuyao xan, ko tadetsinga xan xraa ndadeꞌen xan ko tuxro thixin ruꞌa xan. Ko anto nchegetan xan tangi ko tanchrjandaꞌa xan. 
LUK.9.40	Jaꞌan ubinthatsaan ñao chujnia chrjiꞌo ixin rugantsjeꞌe na̱ xan espíritu jianꞌa chunda xan, aro chroꞌa bantsjeꞌe na̱.
LUK.9.41	Jesús ndachro:
LUK.9.41	—¡Jaꞌa ra xro thinxinꞌa ra ko chunthiaꞌa ra! ¿Xra kensa rugunda sariꞌi ko xra tsixinna ngajin ra? ¡Sikuꞌna xaꞌan nthiꞌi!
LUK.9.42	Ko are xan xii mee jitunchieꞌen xan ngain Jesús, espíritu jianꞌa banka xan suji ngataꞌa nunthe, aro Jesús binchesatheꞌe espíritu jianꞌa ko binchexrueꞌen xan xii mee, ko jeꞌe bajon xan ngain ndudee xan. 
LUK.9.43	Ko kainxin chujni te nthi̱ꞌa̱ kuiseꞌen na̱ ixin bikon na̱ thi jié juachaxiin Ndo Dio.
LUK.9.43	Ko are chujni xra texraxaon na̱ thi jian bincheꞌe Jesús, jeꞌe ndachro ngain thi chujni bakao:
LUK.9.44	—Thiꞌin ra jian thi jaꞌan rundathjo ra ixin jaꞌan, thi Xii juixin ngajni, chujni sajon na ngain raa chujni ningakunna.
LUK.9.45	Aro chujni bakao kuinxinꞌa na̱ thi ndachro jeꞌe, ixin xra xruꞌin juachaxin bechunda na̱ ixin rukinxin na̱. Ko xraunka na̱ ruganchiangiꞌi na̱ Jesús ixin keꞌe ruchro thi ndachro jeꞌe.
LUK.9.46	Kuthimejan thi chujni bakao Jesús, kuexiꞌin kjuao choo na̱ ixin kensen thi icha renthe, 
LUK.9.47	aro Jesús bechunxin juaxraxauen na̱ ko ubenuꞌe keꞌe tendache choo na̱. Kuthimejan jeꞌe kjuua naa xan nchinchjan ko bakeꞌe xan ngaka jeꞌe, 
LUK.9.48	Ko ndachro ngain na̱:
LUK.9.48	—Thi chujni sayée naa xan nchinchjan ixin dithikaon na jaꞌan, kai sayéꞌna jaꞌan, ko chujni sayéꞌna na̱ jaꞌan kai sayée thi ruaꞌan na jaꞌan. Ixin thi icha rentheꞌa ngayaꞌa ra yaa thi rukjan icha renthe ngathexin kon Ndo Dio.
LUK.9.49	Kuthimejan Juan ndachro ngain Jesús:
LUK.9.49	—Suixin ke tjaago, jaꞌan ná bikon ná naa thi jidengi espíritu jianꞌa kunixin juachaxian; ko jaꞌan ná ndathjan ná ixin isincheꞌa jamee, ixin jeꞌe chrjiꞌa ngajin ná.
LUK.9.50	Aro Jesús ndachro:
LUK.9.50	—Kayakuenꞌa ra chujni mee ixin thi chujni ningakuanꞌa ná, chujni mee jii ngajin ná.
LUK.9.51	Are ubikunchiaon nchaꞌon ixin Jesús sarukajiin ngajni, jeꞌe ndachro ngathe anseen ixin tsji rajna Jerusalén. 
LUK.9.52	Jeꞌe ruaꞌan kanxion chujni ixin bitaon na̱ nthiꞌá ko bikao na̱ juajnee, ko chujni mee kjui na̱ ngain naa rajnee nuntheꞌe Samaria ixin bikjee na̱ naa nchia thi rugithuꞌe na̱ jeꞌe na̱ kunixin Jesús. 
LUK.9.53	Aro chujni samaritano chroꞌa na̱ bayée na na̱ nthi̱ꞌa̱ ixin kunuꞌe na̱ ixin Jesús ko chujnii satethji na̱ Jerusalén. 
LUK.9.54	Are Jacobo ko Juan kunuꞌe na̱ ixin ni samaritano chroꞌa na̱ bayée na na̱, jeꞌe na̱ ndachro na̱ ngain Jesús:
LUK.9.54	—¿Arinao suixin ixin jaꞌan ná tsetuꞌan ná ruxinkajinxin ngajni xruꞌi ixin suen kain chujni yaa, inchin bincheꞌe profeta Elías?
LUK.9.55	Kuthimejan Jesús ngaria tsjeꞌe na̱ ko binchesatheꞌe na̱ ko ndachro:
LUK.9.55	—Jaꞌa ra nuaꞌa ra keꞌe espíritu chunda ra. 
LUK.9.56	Ixin jaꞌan, thi Xii juixin ngajni, juiꞌa ixin nasuenxon chujni, juiꞌi ixin sinthakjan na̱ inaa chujni narua.
LUK.9.56	Kuthimejan sakjui na̱ ngain inaa rajna.
LUK.9.57	Are tethji na̱ ngatja nthiꞌá, naa xii ndachro ngain Jesús:
LUK.9.57	—Jaꞌan rinaꞌo tsji kain rajna suixin sekji.
LUK.9.58	Jesús ndachro ngain thi xii mee:
LUK.9.58	—Kain kuntha chunda ba thjaue ba dixiꞌin ba, ko kain kunthua chunda ba kakee ba, aro jaꞌan, thi Xii juixin ngajni, chundaꞌa thinoo tsenkjon jana.
LUK.9.59	Jesús ndachro ngain inaa thi xii:
LUK.9.59	—Jaꞌa rueꞌna.
LUK.9.59	Aro thi xii mee ndachro:
LUK.9.59	—Nthatsaꞌan ñao, chunna saꞌo ndasenja ndudana ixin jaꞌan thi tsjabaa ndo.
LUK.9.60	Jesús ndachro:
LUK.9.60	—Tanchrjanda thi chujni dithikaonꞌa na̱, ni yaa tsjabaa choo na̱, aro jaꞌa thji ko dindache chujni ixin Ndo Dio usiketuꞌan ngain anseen na̱.
LUK.9.61	Kuthimejan inaa thi xii ndachro ngain Jesús:
LUK.9.61	—Jaꞌan rinaꞌo satsji na, aro chunna tsji sinthanua ni nchiania.
LUK.9.62	Aro Jesús ndachro:
LUK.9.62	—Thi jitse niꞌnge, kuthimejan jichuntaunxin ton, chujni mee xruꞌin xree ngain thi thetuꞌan Ndo Dio.
LUK.10.1	Kuthimejan Jesús kuinchieꞌe nii kan ko the chujni, ko jeꞌe ruaꞌan yoo ko yoo na̱ ngain kain rajna thi jeꞌe rukji. 
LUK.10.2	Ko ndachro ngain na̱:
LUK.10.2	—Ndua thi rundathjo ra, anto tsjé xree Ndo Dio jii, aro ni ncheꞌe xra tsjéꞌa na̱. Mexinxin nchetseꞌen ra ñao Xi najni ruruaꞌan xa icha ni ncheꞌe xra ixin sincheꞌe xree xa. 
LUK.10.3	Thji ra jai jaꞌa ra ko xraxaon ra ixin jaꞌan ruaꞌan ra inchin kuleko ngayee kundanixra. 
LUK.10.4	Thjioꞌa ra thi tamanxin ni, thi dingachjian tumi ko kathe. Ko tadinthengathjenꞌa ra ngatja nthiꞌá ixin sajon ra juajna ngain chujni. 
LUK.10.5	Ko are saso ra ngain kexeꞌo nchia, saꞌo dajon ra juajna ko ndachro ra: “Chrjuin tsunuꞌe ngain ansean ra xro te ra ngain nchia jiꞌi.” 
LUK.10.6	Ko ja̱ ngain nchia mee jii chujni jian, chujni mee tekininxin na̱ sayée na̱ thi chrjuin jaꞌa ra sajon ra ngain na̱, aro ja̱ naꞌi thi chrjuin mee sarukjan ngajin ra. 
LUK.10.7	Ko ngain nchia mee dithuꞌa ra ko nthi̱ꞌa̱ jinthe ra ko diꞌi ra thi ruchjaa ra na̱. Ixin thi ncheꞌe xra jikininxin ruxengeꞌe ꞌna. Ko dithuaꞌa ra ngain jejee nchia. 
LUK.10.8	Are saso ra ngain naa rajna thi jaan sayáꞌa ra na̱, jinthe ra thi ruchjaa ra na̱, 
LUK.10.9	ko nchexrueꞌen ra chujni niꞌi te nthi̱ꞌa̱, ko ndache ra na̱: “Thi thetuꞌan Ndo Dio ujuii ngajin ra.” 
LUK.10.10	Aro ja̱ saso ra ngain naa rajna thi ruchroꞌa chujni sayáꞌa ra na̱, jaꞌa ra dachrje ra ngaa nthiꞌá ko ndachro ra: 
LUK.10.11	“Kain ncheꞌe rajnaa ra tse kathena ná, tsuntsjenga ná ixin yaa ruchro ixin jaꞌa ra bithikaonꞌa ra juajna bikiaꞌan ra. Aro xraxaon ra ixin thi thetuꞌan Ndo Dio uchiaon juii ngajin ra.” 
LUK.10.12	Jaꞌan ndua rindathjo ra ixin are Ndo Dio sincheꞌe jie̱ ngain kain chujni, icha sujiꞌa jie̱ suꞌen rajna Sodoma ke thi rajna juinaoꞌa bayée thi juajna kjuiꞌo ra.
LUK.10.13	’¡Anto tangi tsuꞌan ra jaꞌa ra chujni rajna Corazín! ¡Ko anto tangi tsuꞌan jaꞌa ra chujni rajna Betsaida! Ja̱ kain thi bikon ra binthaꞌa ngajin ra, runthaꞌa ngayee chujni rajna Tiro ko Sidón, nduaxin chujni mee usee rukinthuꞌe na̱ thi jianꞌa ncheꞌe na̱. Ko runthengaa na̱ luntho thie ko rukjataꞌa na̱ ntheeso giꞌi ngataꞌa jaa na̱ ko jañaa rukjaguxin na̱ ixin ukuinthuꞌe na̱ thi jianꞌa bancheꞌe na̱. 
LUK.10.14	Mexinxin are Ndo Dio sincheꞌe jie̱ ngain kain chujni, icha sujiꞌa jie̱ sueꞌen rajna Tiro ko Sidón ke jaꞌa ra. 
LUK.10.15	Ko jaꞌa ra rajna Capernaum, ¿Axraxaon ra jaꞌa ra tsji ra ngajni? Naꞌi, jeꞌa jamee ixin jaꞌa ra tsji ra ngain xruꞌi dangaꞌa.
LUK.10.16	Jesús xra ndachro ngain chujni kuinchieꞌe:
LUK.10.16	—Thi chujni tsiꞌin thi rundachro ra, kai tsinna na̱ jaꞌan. Ko thi sithikaonꞌa ra jaꞌa ra, chujni mee kai jaꞌan sithikaonꞌa na. Ko thi chujni sithikaonꞌa na̱, kai dithikaonꞌa na̱ ngain thi ruaꞌan na.
LUK.10.17	Are kjan thi nii kan ko the chujni, anto chee na̱ ko ndachro na̱:
LUK.10.17	—Kain espíritu jianꞌa bithikaon ko bincheꞌe thi ndachrjan ná are nichja ná kunixin juachaxian suixin.
LUK.10.18	Ko Jesús ndachro ngain na̱:
LUK.10.18	—Jaan, jaꞌan bikon kexreen betsingaxin nchiijin ngajni inchin naa xruꞌi are tungiixin. 
LUK.10.19	Jaꞌan chjaꞌa ra juachaxin tsingachje ra kunchee ko kunthanchia ko tsixiꞌan ra ngain thi jianꞌa, ko xruꞌin tsuꞌan ra. 
LUK.10.20	Jaꞌa ra tunuaꞌa ra chrjuin ixin espíritu jianꞌa dithikaon ra, icha jian chaꞌa ra ixin ngajni ubinthetaxin ra.
LUK.10.21	Are mee, Jesús anto chee ko jikaon kunixin Espíritu Santo ko ndachro:
LUK.10.21	—Suixin Ndudana ko jaꞌan nthasayaꞌa, ixin Suixin thetuꞌan nunthe ko ngajni, ko jiꞌi kuemeꞌe kain ni anto nuꞌe ko ni anto thinxin ko kjuaguꞌe ni kjan xraa naa xan nchinchjan. Jaan, ixin jañaa binao Suixin.
LUK.10.22	’Ndudana chjana kain thi jii. Ko xruꞌin chujni nuꞌe kensen na jaꞌan, jeꞌo Ndudana chunxin na jian, ko xruꞌin kensen chunxin jeꞌe ndo, jeꞌo jaꞌan thi chunxin ndo ko thi ni jaꞌan rinaꞌo sinthagatsuan ndo.
LUK.10.23	Kuthimejan Jesús tsjeꞌe ngain chujni bakao ko ndachro ngain na̱:
LUK.10.23	—Anto chrjuin ixin thi chujni tedikon thi jaꞌa ra tedikon ra jai, 
LUK.10.24	ixin jaꞌan ndathjo ra ixin tsjé ni bagayee juajnee Ndo Dio ko ni baketuꞌan binao na̱ rugikon na̱ thi jaꞌa ra tedikon ra, aro bikonꞌa na̱ ko rukiꞌin na̱ thi jaꞌa ra tethiꞌin ra jai, aro kuinꞌa na̱.
LUK.10.25	Kuthimejan naa xi tjaago ley kjui xa bitsjeꞌe xa Jesús ko bikjexin ixin runchenichja Jesús naa thi jianꞌa ko ndachro xa:
LUK.10.25	—Suixin ke tjaago, ¿keꞌe sinthaꞌa ixin sayaa thi sarichunxin kainxin nchaꞌon?
LUK.10.26	Jesús ndachro ngain xa:
LUK.10.26	—¿Keꞌe jitaxin ley bayée Moisés? ¿Keꞌe thinxin?
LUK.10.27	Ko xi tjaago ley ndachro:
LUK.10.27	—Ngain ley mee jindachro: “Thjueꞌe Ndo Dio kunixin ansean, kunixin kain thi tsanga tunuꞌa, kunixin nguii juaxraxauan, ko thjueꞌe icha chujni inchin thjueꞌe nthauꞌa.”
LUK.10.28	Kuthimejan Jesús ndachro ngain xa:
LUK.10.28	—Atho nchao jii thi jaꞌa ndachro. Ja̱ sincheꞌe kain yaa, jaan sayéꞌe kain thi sarichunxin kainxin nchaꞌon.
LUK.10.29	Aro xi tjaago ley binao xa rugithuꞌe xa jian ngathexin kon Jesús ixin thi ndachro xa, mexinxin kjan banchiangi xa ngain Jesús:
LUK.10.29	—Aro, ¿kensen mee, thi ruthjuaa inchin thjuaa nthauꞌna?
LUK.10.30	Kuthimejan ndachro Jesús ngain xa:
LUK.10.30	—Naa xii juixin Jerusalén ko sajithji rajna Jericó, ko ngatja nthiꞌá kayakuen kanxion xi cheꞌe, ko kueꞌe xa kain thi jidikao ko bantsjeꞌe xa lunthue ko bintja xa ko nthi̱ꞌa̱ banka xa xraa thi undadigeꞌen ko sabinthekji xa. 
LUK.10.31	Ko xrajeꞌo nthiꞌá jithixin naa xi daana ko are bikon xa thi xii jitsinga nthi̱ꞌa̱, jeꞌe xa batho xa nao. 
LUK.10.32	Kai xrajeꞌo nthiꞌá jithixin naa chujnii Leví. Ko are jeꞌe bikon thi xii jitsinga nthi̱ꞌa̱, kai batho xa nao. 
LUK.10.33	Aro kai nthi̱ꞌa̱ batho naa xi samaritano, ko are bikon xa thi xii jitsinga nthi̱ꞌa̱, jeꞌe xa kuiakunueꞌe xa. 
LUK.10.34	Ko kunchieꞌen xa ngaka xii mee, ko binchexrueꞌen xa kain thi dikuniꞌi nthauꞌe xa kunixin vino ko aceite ko kuensia xa jian. Kuthimejan binchetaꞌa xa kuluchuꞌe xa ko sabikao xa ngain naa nchia dithuꞌe ni kjin, ko nthi̱ꞌa̱ jeꞌe xa bakuꞌen xa thi niꞌi. 
LUK.10.35	Ko nduexin are jeꞌe xii mee sakjui xa, bantsje xa yoo tumi anto renthe ko bajon xa tumi ngain thi nchianduꞌa, ko ndachro xa: “Dakuꞌen xii jiꞌi, ko ja̱ sinchexiꞌin icha tumi ixin jeꞌe xa, jaꞌan tsjengaꞌa ꞌna are rukjan na.” 
LUK.10.36	Mexinxin ndachjejin na jaꞌa, ko ndachro, ¿kexeꞌe thi xii kjuaago ixin thjueꞌe thi xii kueꞌe na̱ ko bikaon?
LUK.10.37	Xi tjaago ley ndachro:
LUK.10.37	—Thi xii kuiakunueꞌe thi kueꞌe na̱ ko bincheniꞌi na̱.
LUK.10.37	Kuthimejan Jesús ndachro ngain xa:
LUK.10.37	—Jaꞌa kai thji ko ncheꞌe jamee.
LUK.10.38	Jesús ruee nthiee ko biji ngain naa rajna nchiin, ko nthi̱ꞌa̱ beꞌe naa nchrii biꞌin Marta ko bajon nchra nchianduꞌa nchra thi bithuꞌe Jesús. 
LUK.10.39	Jeꞌe Marta bechunda naa xan choo biꞌin María, ko jeꞌe María tabeꞌe chrika ruthee Jesús ixin kuiꞌin thi jinichja Jesús. 
LUK.10.40	Aro Marta anto jita juachjaon ixin juinao xraa urukjekua xree, ko kunchieꞌen ngain Jesús ko ndachro:
LUK.10.40	—Nchana, ¿aditsjeꞌa ixin xan chian jitajandana xan rinthaꞌa kain? ¡Dindache xan tsjengijna na xan!
LUK.10.41	Aro Jesús ndachro:
LUK.10.41	—Marta, Marta, jaꞌa anto ta juachjaon ixin kain yaa, 
LUK.10.42	aro nakua thi rugunda sincheꞌe ni, ko María ukuinchieꞌe thi icha jian, ko xruꞌin chujni santsjeꞌe thi ukuinchieꞌe.
LUK.11.1	Naa nchaꞌon Jesús jitjao Ndo Dio ngain naa jna, ko are juexin kjuao ndo, naa thi chujni bakao ndachro ngain:
LUK.11.1	—Nchekuanna ni ra runichjaa ná Ndo Dio, jañaa inchin Juan, thi banchegithe chujni, banchekueꞌen chujnii.
LUK.11.2	Jesús ndachro:
LUK.11.2	—Are tsjao ra Ndo Dio, ndachro ra:
LUK.11.2	Suixin Ndudana ná thjen ngajni,
LUK.11.2	Suixin jikininxin tsusayaꞌa.
LUK.11.2	Dijiꞌi diketuꞌan Suixin nthiꞌi.
LUK.11.2	Ko tsuꞌen inchin Suixin rinao nthiꞌi ngataꞌa nunthe inchin tuꞌen nthi̱ꞌa̱ ngajni.
LUK.11.3	Chjana ni ra jai thi rugundana ná sine ná.
LUK.11.4	Nchetjañana ni ra thi jianꞌa binthaꞌa ná, ixin jaꞌan ná kai nthatjañaa ná thi chujni ncheꞌe jianꞌa ngajin ná.
LUK.11.4	Nchegathoꞌa ni ra tangi ko tanchrjandaꞌa ni ra ngain thi jianꞌa.
LUK.11.5	Kai ndachro Jesús ngain na̱:
LUK.11.5	—Kexeꞌe ra xro chunda ra naa xi jian dakjioꞌo ra, ko ngusine thie siji xa nchiandui ra ko rundathjo ra xa: “Nalugaa, nchekjen na nii niuthja 
LUK.11.6	ixin naa xi jian dakjiꞌan nandaa juixin xa kjín, ko biji xa nchiania ko jaꞌan xruꞌin chunda thi ruchjaꞌa xa.” 
LUK.11.7	Ko ja̱ rundachro ra ngaxiꞌon nchiandui ra: “Ncheñaoꞌa na, ukuejaa nchiania ko utatejuangi xanꞌna ngataꞌa saon; chroꞌa singathjen ruchjaꞌa thi jaꞌa rinao.” 
LUK.11.8	Aro ja̱ xi jian dakjioꞌo ra tsanchrjandaꞌa runichjaꞌa ra xa, jaꞌa ra singathjen ra ko ruchjeꞌe ra xa thi jeꞌe xa rinao xa aro ijeꞌa ixin jian dakjioꞌo ra xa, jeꞌo ixin tatsanchrjanda ra xa tasinthechrin ra. 
LUK.11.9	Mexin jaꞌan rindathjo ra: Danchia ra ko Ndo Dio ruchjaa ra, thjee ra ko sinchii ra, dinga ra ntha dijexin, ko ntha dijexin mee ruxiree ntha. 
LUK.11.10	Ixin thi danchia, dayee, ko thi thjee, dithja, ko thi dinga ntha dijexin, ntha dijexin xiree ixin jeꞌe dinga.
LUK.11.11	’¿Kexeꞌe ra xro chunda ra xaꞌan ra, anchao ruchjeꞌe ra xan naa xro are sanchiaꞌa ra xan naa niuthja? ¿o aruchjeꞌe ra xan nthauꞌe kunchee are jeꞌe xan sanchiaꞌa ra xan nthauꞌe kuchee? 
LUK.11.12	¿o aruchjeꞌe ra xan naa kunthanchia are sanchiaꞌa ra xan naa juja? 
LUK.11.13	Mexinxin jaꞌa ra maski chujni jianꞌa ra, aro nuꞌa ra dajon ra thi jian ngain xaꞌan ra, ¡icha jian Ndudaa ná, ndo thjen ngajni ixin dajon ndo Espíritu Santo ngain chujni danchia!
LUK.11.14	Naa nchaꞌon Jesús bengi naa espíritu jianꞌa dinchethapo naa thi xii, ko are espíritu jianꞌa jiꞌi ubachrjexin ngain xa, jeꞌe xa unchao nichja xa. Ko tsjé chujni beꞌe nthi̱ꞌa̱ anto kuiseꞌen na̱ ixin thi bincheꞌe Jesús. 
LUK.11.15	Aro ikanxion na̱ ndachro na̱:
LUK.11.15	—Xii jiꞌi dengi xa espíritu jianꞌa kunixin juachaxiin nchiijin thi diꞌin Satanás ko kai diꞌin Beelzebú, thi thetuꞌen kain espíritu jianꞌa.
LUK.11.16	Ko ikanxion na̱ binao na̱ runcheyeꞌe na̱ Jesús, ko banchia na̱ ixin jeꞌe runcheꞌe naa thi jian rukixin ngajni. 
LUK.11.17	Aro jeꞌe ubenuꞌe thi texraxaon na̱, ko ndachro ngain na̱:
LUK.11.17	—Ja̱ chujni thetuꞌan ngain naa nunthe ndachjeeya na̱, chujni nunthe mee ndatsjexin na̱, ko ja̱ chujni ngain naa rajna o chujni texiꞌin ngain naa nchia theto na̱, chujni teꞌi tuin ndatsjexin na̱. 
LUK.11.18	Ko ja̱ ndachro ra ixin jaꞌan dengi espíritu jianꞌa kunixin juachaxiin Beelzebú, ¿kexreen tsunchrjeꞌen thi thetuꞌan nchiijin, ja̱ jeꞌo dengi choo?, mee ruchro ixin thetukaꞌo choo ko thi jeꞌe thetuꞌan seꞌa tsunchrjeꞌen. 
LUK.11.19	Ixin ja̱ jaꞌan dengi espíritu jianꞌa kunixin juachaxiin Beelzebú, anchee, ¿kensen chjee chujnia ra juachaxin ixin dengi na̱ espíritu jianꞌa? Ja̱ jaꞌa ra rundachro ra ixin Ndo Dio, mee ruchro ixin nduaꞌa thi texraxaon ra. 
LUK.11.20	Aro jaꞌan deꞌngi espíritu jianꞌa kunixin juachaxiin Ndo Dio, ko jiꞌi ruchro ixin thi thetuꞌan Ndo Dio ujii ngajin ra.
LUK.11.21	’Are naa xii tsanga jinda xa nchianduꞌa xa kunixin chia taade ngaa raa xa, are mee kain thi jichunda xa jichjian jian. 
LUK.11.22	Aro ja̱ tsii inaa xii icha tsanga ngain xi jinda nchianduꞌa, ko santsjeꞌe xa chia taade jingaa raa, ko sasikao xa kain thi kuenchjiꞌan xii mee ko tsunchjeeya kain thi bantsje xa ngain nchia mee.
LUK.11.23	’Thi chujni rinaoꞌa na jaꞌan, chujni mee ningakunna, ko thi thiaoꞌa icha chujni ixin rurueꞌna, chujni mee ncheꞌe ixin icha nchekjínxin chujni ngajin.
LUK.11.24	’Are naa espíritu jianꞌa sathjixin ngain naa chujni, espíritu jiꞌi sathji thi xruꞌin chujni jii ixin dikjee thi sinchejugaꞌa. Ko are dithjaꞌa thi sinchejugaꞌa, jeꞌe xraxaon ko ndachro: “Jaꞌan sarukjan na ngain nchiania thi bachrjexin.” 
LUK.11.25	Ko are espíritu mee kjan, jeꞌe dithja chujni mee inchin naa nchia digajon na̱ ko chrjuin ditsujin ngaxiꞌin nchia. 
LUK.11.26	Kuthimejan espíritu jianꞌa mee diruee iyaato espíritu icha jianꞌa ke jeꞌe, ko kain espíritu sadixiꞌin ngain chujni mee, ko chujni mee icha tangi tuꞌen ke are saꞌo.
LUK.11.27	Are Jesús jindachro kain jiꞌi, biji naa nchrii ngayee chujni ko suji ndachro:
LUK.11.27	—¡Anto chrjuin ixin thi nchrii binthakunkjiꞌa ko binthakai!
LUK.11.28	Ko Jesús ndachro:
LUK.11.28	—¡Icha chrjuin thi chujni thiꞌin thi ndachro Ndo Dio ko dithikaon!
LUK.11.29	Chujni xrathe na̱ ko kunchieꞌen na̱ ngandajin Jesús, ko jeꞌe kuexiꞌin nichja ko ndachro:
LUK.11.29	—Kain chujni ngain nchaꞌon teꞌi, jeꞌe na̱ jianꞌa na̱ ko danchia na̱ sikon na̱ thi jian nthaꞌa, aro xruꞌin icha sikon na̱, jeꞌo thi bathuꞌe Jonás. 
LUK.11.30	Ko jañaa inchin thi kjuaago Jonás ngain chujni binthe ngain rajna Nínive, jañaa kai jaꞌan, thi Xii juixin ngajni, rukjan na naa thi naꞌa dikunxin ni ngain chujni te jai. 
LUK.11.31	Thi nchrii baketuꞌan ngain sur singathjen nchra ngain nchaꞌon are sueꞌen chujni jie̱ te jai, ko jeꞌe nchra ruchro nchra jie̱ ngain na̱, ixin jeꞌe nchra juixin nchra anto kjín ixin bikiꞌin nchra thi benuꞌe Salomón, ko nthiꞌi ngajin ra jii naa thi icha nuꞌe ke Salomón aro xruꞌin chujni thinxin. 
LUK.11.32	Ko chujni binthe ngain rajna Nínive singathjen na̱ ngain thi nchaꞌon are Ndo Dio sincheꞌe jie̱ kain chujni ixin ruchro na̱ jie̱ ixin chujni te jai, ixin kain chujni Nínive bithikaon na̱ are Jonás bindache na̱ juajnee Ndo Dio, ko nthiꞌi jii naa thi icha renthe ke Jonás aro xruꞌin chujni thinxin.
LUK.11.33	’Xruꞌin chujni sinchakaon naa xruꞌi ko tsema xrui, o sakeꞌe ngangindeꞌe naa ntha kaja, icha jian dakeꞌe xruꞌi nui ixin kain chujni sixiꞌin nchia singaseꞌen na̱. 
LUK.11.34	Jmakon ni inchin naa xruꞌi nchengaseꞌen ni. Mexinxin ja̱ jmakon jaꞌa jian, nguixin ansean dingaseꞌen kai. Aro ja̱ jmakon jianꞌa, kai nguixin ansean jii ngain thi naxin xeꞌe. 
LUK.11.35	Darinda thi dingasaan richunda jaꞌa, ko rukjanꞌa inchin thi naxin xeꞌe. 
LUK.11.36	Aro ja̱ nguixin ansean jichunda thi dingasaan ko xruꞌin thi naxin xeꞌe jichunda, mexinxin jaꞌa ra inchin xruꞌi nchengasaan nguii thi ridinthe ra, jañaa inchin naa xruꞌi chrjuin nchegasaan.
LUK.11.37	Are Jesús juexin ndachro kain yaa, naa xi fariseo ndache xa Jesús ixin sinekaꞌo xa ngain nchianduꞌa xa. Jesús kjui nchianduꞌa xa ko bixiꞌin ko beꞌe ngain ntha netaxin ni. 
LUK.11.38	Jeꞌe xi fariseo mee xratao tabinchexruan xa ixin bikon xa Jesús beꞌe bine ko kunthiꞌa jinda inchin kukuꞌen chujni judío. 
LUK.11.39	Aro Jesús ndachro ngain xa:
LUK.11.39	—Jaꞌa ra xro fariseo ra jeꞌo ngama ra tunthi ra jinda, jañaa inchin thjeen ra thi dixin ni ko thi nea ni, aro ngaxiꞌin ansean ra jii kain thi jianꞌa ko themeꞌe ra chujni ko ncheꞌe ra icha jianꞌa. 
LUK.11.40	¡Jaꞌa ra thinxinꞌa ra! ¿Anuaꞌa ra ixin Ndo Dio thi binchechjian ngama ra, kai binchechjian ngaxiꞌin ra? 
LUK.11.41	Dajon ra tumi ngain chujni nua, aro dajon ra kunixin ansean ra, ko jamee tsurua ra.
LUK.11.42	’¡Anto tangi tsuꞌan ra jaꞌa ra xro fariseo ra!, ixin jaꞌa ra dajon ra ngain Ndo Dio thi thexin dacha ra ngain kaxranchuni, ko karuda, ko icha ka, aro jaꞌa ra ncheꞌa ra thi jian ko thjueꞌa ra Ndo Dio. Aro rugunda sincheꞌe ra thi jian ko xra dajon ra thi tedajon ra.
LUK.11.43	’¡Anto tangi tsuꞌan ra, jaꞌa ra xro fariseo ra! Jaꞌa ra xro nthaxruxiꞌan ra dinthe ra ngain ntha xintaon icha chiaon jikee xi thetuꞌan ngaxiꞌin niꞌngo, ko nthaxruxiꞌan ra tsusayaꞌa ra kunixin juajna ngatja nthiꞌá.
LUK.11.44	’¡Anto tangi tsuꞌan ra jaꞌa ra xro tjaago ra ley ko jaꞌa ra xro fariseo ra!, xro te ra inchin chinthi jima, ko chujni datho na̱ ngataꞌa chinthi aro nueꞌa na ixin nthi̱ꞌa̱ jixrabaa chujni.
LUK.11.45	Kuthejan naa xii anto nuꞌe ley ndachro xa ngain Jesús:
LUK.11.45	—Suixin ke tjaago, are suixin dinchesatheꞌe ni fariseo, ¿a kai jaꞌan ná rindachjejin ni ra?
LUK.11.46	Ko Jesús ndachro:
LUK.11.46	—¡Kai jaꞌa ra xro tjaago ra ley anto tangi tsuꞌan ra! Ixin jaꞌa ra ncheka ra chujni thi icha tangi, ko jaꞌa ra xruꞌin ncheꞌe ra ixin rukjengijna ra na̱.
LUK.11.47	’¡Anto tangi tsuꞌan ra jaꞌa ra! Ixin jaꞌa ra nchechjian ra chinthi ixin xraxaunxin ra kain chujni bagayee juajnee Ndo Dio, ko ni chujnia ra xranchrjen ni kjuaaya are saꞌo. 
LUK.11.48	Kunixin jiꞌi tjaago ra, ixin nthaxruxiꞌan ra thi bincheꞌe ni chujnia ra xranchrjen, ixin jeꞌe na bintheguen na̱ ni bagayee juajnee Ndo Dio are saꞌo ko jaꞌa ra nchechjian chinthiꞌi na̱.
LUK.11.49	’Mexinxin Ndo Dio kunixin thi jian juaxraxauen ndo ndachro ndo: “Ruruaꞌan ra tsjé ni dayee juajnee ndo Dio ko ni apóstol ngajin ra, ko jaꞌa ra nasuenxon ra thuꞌa na̱ ko ithuꞌa na̱ sinchekinga ra na̱.” 
LUK.11.50	Mexinxin chujni te jai Ndo Dio sincheꞌe jie̱ ixin jnii kain ni bagayee juajnee Ndo Dio, ni buen na̱ are nakuexinxin kunchjian nunthe jiꞌi, 
LUK.11.51	jiꞌi ruchro are beꞌen Abel ko bikjexinxin are buen na̱ Zacarías, thi buenxin na̱ ngusine altar ko niꞌngo. Yaa thi rindathjuxin ra jaꞌan ixin Ndo Dio sincheꞌe jie̱ ixin kain chujni yaa.
LUK.11.52	’¡Anto tangi tsuꞌan ra jaꞌa ra, xro tjaago ra ley!, ixin jaꞌa ra chunda ra thi xroon jitaxin kain thi thetuꞌan Ndo Dio aro jaꞌa ra rinaoꞌa ra thinxin ra, ko tanchrjandaꞌa ra ixin icha chujni tsinxin xroon jiꞌi.
LUK.11.53	Are Jesús ndachro kain jiꞌi, xi tjaago ley ko xi fariseo anto bintheguñao xa ngain Jesús, kuthimejan anto tsjé banchiangiꞌi xa 
LUK.11.54	ixin rugikunxin xa ja̱ jeꞌe runichja naa thi nduaꞌa, ixin jañaa nchao rukjangiꞌi xa.
LUK.12.1	Are mee xrathe anto tsjé no̱ chujni, ko ixin anto tsjé na̱ anto kunxinka choo na̱ suji. Ko Jesús saꞌo ndachro ngain thi chujni bakao:
LUK.12.1	—Tsjeꞌe ra ixin ncheꞌa ra inchin ncheꞌe xi fariseo ixin kunxon jian xa aro jeꞌa ndua. 
LUK.12.2	Ixin xruꞌin thi jima ko rukununxinꞌa, ko xruꞌin thi dema ko rukununxinꞌa. 
LUK.12.3	Mexinxin, kain thi jaꞌa ra nichja ra are naxin xeꞌe, tsununxin are usingasaan, ko kain thi jaꞌa ra nichja ra jimao maski tajijee nchia, kai tsununxin nui ngataꞌa nchiandui ra.
LUK.12.4	’Jaꞌa ra xro jian dakjiꞌan, jaꞌan rindathjo ra ixin xraguenꞌa ra chujni naduenxon chujni ixin chujni mee chroꞌa sincheꞌe icha. 
LUK.12.5	Aro jaꞌan rundathjo ra kensen ruxraguꞌen ra: Xraguꞌen ra jeꞌo Ndo Dio ixin jeꞌo jeꞌe ndo thi nchao nasuenxon nthauꞌa ra ko ruruaꞌan ra ngain xruꞌi dangaꞌa. Jaan, xraguꞌen ra jeꞌo Ndo Dio.
LUK.12.6	’¿Kejaꞌin renthe naꞌo kunthuachjan, a jeꞌa jeꞌo renthe yoo tuminchjan? Aro Ndo Dio xruꞌin kunthuachjan teꞌi tjañeꞌe ndo. 
LUK.12.7	Xrajeꞌo jiꞌi tuꞌen ngajin ra, Ndo Dio nuꞌe ndo kejaꞌin xrajaa ra chunda ra. Mexinxin xraonꞌa ra ixin jaꞌa ra icha renthe ra ke tsjé kunthuachjan.
LUK.12.8	’Jaꞌan rundathjo ra ixin kexeꞌo chujni rundachro nthiꞌi ngataꞌa nunthe ixin jaꞌan jian na, kai jaꞌan thi Xii juixin ngajni, rundachrjan ngathexin kon kain angeel Ndo Dio ixin jeꞌe chujnina. 
LUK.12.9	Aro chujni rundachro ngathexin kon icha chujni ixin jeꞌe chunxinꞌa na, kai jaꞌan rundachrjan ngathexin kon kain angeel Ndo Dio ixin chunxinꞌa jeꞌe.
LUK.12.10	’Ko kexeꞌo chujni runichja jianꞌa ixin jaꞌan, thi Xii juixin ngajni, nchao sinthatjañaa, aro thi chujni runichja jianꞌa ixin Espíritu Santo xruꞌin nchaꞌon sitjañeꞌe na̱.
LUK.12.11	’Are tsjiꞌo ra na̱ ngain niꞌngo o ngain xi ncheꞌe jie̱, o ngain icha xi thetuꞌan, taꞌa ra juachjaon ixin kexreen rundachro ra ngain xa, ko taꞌa ra juachjaon ixin kexreen runichja ra, 
LUK.12.12	ixin are sinkee nchaꞌon jaꞌa ra runichja ra, Espíritu Santo sinthaxraxaon ra keꞌe rundachro ra.
LUK.12.13	Naa thi beꞌe ngayee kain chujni ndachro ngain Jesús:
LUK.12.13	—Suixin ke tjaago, dindache xan chian ruchjana xan thi kuinthuꞌe na ná ndudana ná.
LUK.12.14	Aro Jesús ndachro:
LUK.12.14	—¿Kensen bakeꞌe na jaꞌan ixin tsuncheyaꞌa ra thi jikininxin ra?
LUK.12.15	Ko kai ndachro:
LUK.12.15	—Tsjeꞌe ra ixin sinthaxruxianꞌa ra ruchunda ra tsjé tumi, ixin chujni techon na̱, jeꞌa ixin thi tsjé techunda na̱.
LUK.12.16	Kuthimejan Jesús kuekin naa thi kuꞌen:
LUK.12.16	—Beꞌe naa xii tsjé tumi bechunda, ko anto guan ngain jngiꞌi xa. 
LUK.12.17	Kuthimejan thi xii mee beꞌe xraxaon: “¿Kexreen sinthaꞌa jaꞌan? Chundaꞌa thinoo tsenchianxin kain nuana.” 
LUK.12.18	Jeꞌe xraxaon ko ndachro: “Ununa kexreen sinthaꞌa. Sinthaxanthe thi dechjian nuana ixin sinthachjian inaa thi icha jié, ko nthi̱ꞌa̱ tsenchjiꞌan kainxin nuana ko kain thi jaꞌan chunda. 
LUK.12.19	Kuthimejan rundathjan ansenna: Jaꞌa uchunda anto tsjé thi jichjian ixin sinthe anto tsjé nano. Jai nchejugaꞌa, jinthe, diꞌi ko chaꞌa.” 
LUK.12.20	Aro Ndo Dio ndachro ngain xii mee: “Jaꞌa thinxinꞌa. Ngain thie jiꞌi seꞌen jaꞌa, ko kain thi kuenchjiꞌan, ¿kensen sithuꞌe?” 
LUK.12.21	Jañaa tuꞌen thi chujni anto tsjé tumi chunda, aro jeꞌe xruꞌin chunda ngathexin kon Ndo Dio.
LUK.12.22	Kuthimejan ndachro Jesús ngain chujni bakao:
LUK.12.22	—Jaꞌan rundathjo ra taꞌa ra juachjaon ixin kexreen sinthe ra, ko keꞌe sinthe ra ko keꞌe luntho sinthengaꞌa ra. 
LUK.12.23	Thi techon ni yaa icha renthe ke thi jine ni, ko nthauꞌe ni icha renthe ke lunthue ni. 
LUK.12.24	Tsjeꞌe ra kunthaꞌa, ko mee xruꞌin thenga ba ko xruꞌin nua datsiin ba, ko chundaꞌa ba thi thenchjianxin ba, aro ixinꞌa mee, Ndo Dio chjee ba thi jine ba. ¡Ko ajeꞌa jaꞌa ra icha renthe ra ke kunthua! 
LUK.12.25	¿Axraxaon ra ixin anto ta ra juachjaon, unchao sangi ra icha ke thi jikininxin ra? 
LUK.12.26	Mexinxin ja̱ chroꞌa ncheꞌe ra thi tangiꞌa, ¿unda ta ra juachjaon ixin thi icha tangi?
LUK.12.27	’Tsjeꞌe ra jian kexreen dangi kain tsjo ngataon jngi, kain tsjo mee ncheꞌa tsjo xra ko tajinꞌa tsjo chjon. Ko jaꞌan rundathjo ixin rey Salomón, ke jeꞌe anto chrjuin bagitsaa, aro xruꞌin nchaꞌon betsaa inchin naa tsjo jiꞌi. 
LUK.12.28	Ja̱ Ndo Dio jañaa nchetsaa kain ka, ke jeꞌo jai jii ngain jngi ko ndue undaruche ka ngain xruꞌi, ¡mee jaꞌa ra aruchjaꞌa ra ndo kain thi rugundaꞌa ra, maski jaꞌa ra xra jianꞌa chunthia ra ngain ndo! 
LUK.12.29	Mexinxin, taꞌa ra juachjaon ixin keꞌe sinthe ra ko keꞌe siꞌi ra. 
LUK.12.30	Ixin chujni ngain nunthe jiꞌi ta na̱ juachjaon ixin kain yaa, aro jaꞌa ra chunda ra naa Ndudaa ra nthi̱ꞌa̱ ngajni, ko jeꞌe ndo unuꞌe ndo ixin jaꞌa ra rugundaꞌa ra kain yaa. 
LUK.12.31	Aro kain nchaꞌon thjee ra thi thetuꞌan Ndo Dio, ko jamee sayéꞌe ra thi rugundaꞌa ra.
LUK.12.32	’Xraonꞌa ra jaꞌa ra xro nchinnchinchjanꞌna, ixin maski tsjéꞌa ra, Ndudaa ra ndo thjen ngajni, ruchjaa ra ndo thi jeꞌe ndo thetuꞌan ndo. 
LUK.12.33	Nchekji ra kain thi chunda ra ko thjengijna ra chujni rugundeꞌe, ko jañaa tenchechjian ra thi dinga tumi ko xruꞌin nchaꞌon sichje, mee ruchro ixin ngajni uchunda ra thi icha renthe ko thi renthe mee xruꞌin nchaꞌon tsjexin, ixin nthi̱ꞌa̱ xi cheꞌe sijiꞌa xa ko kuchii sinchexantheꞌa. 
LUK.12.34	Ko xraxaon ra ixin thi jii tumia ra, kai nthi̱ꞌa̱ jii ansean ra.
LUK.12.35	’Dantsjeꞌa ra lunthue xra, ko nchegangaꞌa ra xruꞌi ndangasaꞌan ra. 
LUK.12.36	Ko ncheꞌe ra inchin ni ncheꞌe xra techuꞌen xi najnii, ixin rukjanxin xa ngain naa kiai thi kutheꞌe na̱. Ixin are siji xa ko singa xa jeꞌe na̱ santhjee na̱ nchia. 
LUK.12.37	Anto chrjuin ixin thi ni ncheꞌe xra sithja xi najnii ixin tajitsjeꞌe na̱. Ndua thi jaꞌan rindathjo ra ixin xi najni setjaxin xa lunthue xa ko rundachro xa ixin sinthe na̱ ngain nthanchaon ko jeꞌe xa tsekia xa thi sine na̱. 
LUK.12.38	Maski jeꞌe xi najni mee tsii xa ngusine thie o nduuyo, anto chrjuin ixin ni ncheꞌe xra teꞌi tatechuꞌen na̱ xi najnii na̱. 
LUK.12.39	Aro thinxin ra jiꞌi, ja̱ xi najnii naa nchia rukunuꞌe xa keꞌe hora rukii xi cheꞌe, xi najni mee ruchuꞌen xa ko rukajandaꞌa xa rukee xi cheꞌe. 
LUK.12.40	Kai jaꞌa ra tadinthetsjeꞌe ra, ixin jaꞌan, thi Xii juixin ngajni, siꞌi inaa are jaꞌa ra texraxaonꞌa ra ixin jaꞌan siꞌi.
LUK.12.41	Kuthimejan Pedro banchiangi ngain Jesús ko ndachro:
LUK.12.41	—¿A bindachro thi kuꞌen jiꞌi ixin jaꞌan ná, o ixin kain ni te nthiꞌi?
LUK.12.42	Jesús ndachro:
LUK.12.42	—Naa thi ncheꞌe xra dithikaon jian ko thinxin jian, mee thi jikininxin tsintueꞌe xi najni kain ni ncheꞌe xra, ko kai ruchjee na̱ sine na̱ are jikininxin sine na̱. 
LUK.12.43	Anto chrjuin ixin thi ncheꞌe xra are tsii xi najnii, jeꞌe jincheꞌe inchin bituꞌen. 
LUK.12.44	Ndua thi rundathjo ra, xi najni mee rundachro xa ngain thi ncheꞌe xra, ixin jeꞌe senda kain thi jichunda xa. 
LUK.12.45	Aro ja̱ thi ncheꞌe xra mee seꞌe ruxraxaon ko rundachro: “Xi najnina dakaꞌa tsii xa.” Kuthimejan jeꞌe tsexiꞌin sintja kain xi ncheꞌe xree ko kain nchri ncheꞌe xree xi najnii, ko seꞌe sine ko siꞌi ko rukuan, 
LUK.12.46	kuthimejan xi najni tsii xa ngain naa nchaꞌon ko ngain naa hora ke jeꞌe nueꞌa, ko xi najni anto suji jie̱ sincheꞌe xa ngain thi ncheꞌe xra yaa, jañaa inchin jie̱ dayee thi chujni dithikaonꞌa.
LUK.12.47	’Ko thi ncheꞌe xra nuꞌe keꞌe rinao xi najnii, aro rinaoꞌa ncheꞌe thi ubituꞌen, thi ncheꞌe xra mee anto suji sikaon. 
LUK.12.48	Aro thi ncheꞌe xra nueꞌa keꞌe rinao xi najnii, ko ncheꞌe chrujan jikininxin suꞌen jie̱, mee icha sujiꞌa sikaon. Ko thi chujni dayee icha tsjé, ruxranchieꞌe icha tsjé.
LUK.12.49	’Jaꞌan juiꞌi ixin sinthakaon xruꞌi ngataꞌa nunthe. ¡Ko jaꞌan rujinaꞌo ixin urugakaon xruꞌi mee! 
LUK.12.50	Rugunda anto tangi tsunna, ko mee inchin ja̱ rugithe na̱. Ko anto taa juachjaon sithjaja nchaꞌon tsuꞌen jiꞌi. 
LUK.12.51	¿A xraxaon ra ixin jaꞌan juiꞌi ixin chrjuin sakao choo chujni ngataꞌa nunthe jiꞌi? Aro jaꞌan rindathjo ra, naꞌi ixin chujni tsuñauꞌe choo na̱ ixin jaꞌan. 
LUK.12.52	Jai naꞌo chujni ngain naa nchia ruchjeeya na̱ ixin jaꞌan, nii na̱ sithikaon na na̱ jaꞌan, ko yoo na̱ sithikaonꞌa na na̱ o yoo na̱ sithikaon na na̱ jaꞌan, ko nii na̱ sithikaonꞌa na na̱. 
LUK.12.53	Ixin jaꞌan, naa ndudaꞌa runingakuꞌen ndo xeꞌen ndo, ko naa chjan runingakuꞌen xan ndudee xan. Naa janaꞌa runingakuꞌen jan nchrichjeꞌe jan, ko xan nchrii runingakuꞌen xan janee xan. Naa janchaꞌa runingakuꞌen jan nchri deindeꞌe jan, ko nchri deinda runingakuꞌen nchra janchee nchra.
LUK.12.54	Kai ndachro Jesús ngain chujni:
LUK.12.54	—Are jaꞌa ra dikon ra ixin thjui chrinxin thjui thi detaunxin nchaꞌon, jaꞌa ra ndachro ra ixin utsii chrin, ko jamee tuꞌen. 
LUK.12.55	Ko are tja chrintho no sur, jaꞌa ra ndachro ra ixin sania sua, ko ndua jamee tuꞌen. 
LUK.12.56	¡Jaꞌa ra ncheꞌa ra thi ndachro ra! Jaꞌa ra nuꞌa ra datsueꞌen ra keꞌe tsuꞌen ngajni ko ngataꞌa nunthe, ¿ko unda thinxinꞌa ra thi jituꞌen ngain nchaꞌon te ra jai?
LUK.12.57	’¿Unda tsjeꞌa ra a jian thi tencheꞌe ra? 
LUK.12.58	Ja̱ naa chujni sichro jie̱ ixin jaꞌa ko tsjiꞌo ngain xi ncheꞌe jie̱, icha jian ngatjao nthiꞌá tjao choo ra ixin kexreen tsuꞌen ixin itsjioꞌa ngain xi ncheꞌe jie̱. Ja̱ naꞌi, xi ncheꞌe jie̱ rundache xi tenda nduꞌa xiiso ko tsiaxiꞌan xa. 
LUK.12.59	Ko jaꞌan rindathjo ixin chroꞌa sachrjexin nthi̱ꞌa̱ tsjengaja ꞌna kainxin tumi rika, kuthimejan sachrje.
LUK.13.1	Are mee nthi̱ꞌa̱ binthekunchieꞌen kanxion chujni ngain ko kuekiin na̱ Jesús ixin Pilato naguenxon kanxion xi Galilea ngain xrajeꞌo nchaꞌon are teduen xa kuxiigo banchendusen xa ngain Ndo Dio. Ko nthiꞌa binthji jnii xa thi binthji jnii kuxiigo. 
LUK.13.2	Ko Jesús ndachro ngain chujni kuekiin jiꞌi:
LUK.13.2	—¿Axraxaon ra ixin jiꞌi kuꞌen xii teꞌi ixin icha jianꞌa xa ke kain chujni ngain rajnee xa? 
LUK.13.3	Jaꞌan rindathjo ra ixin jeꞌa jamee. Ko ja̱ tsinthueꞌa ra thi jianꞌa tencheꞌe ra, kain ra ndasitjaan ra inchin jeꞌe na̱. 
LUK.13.4	¿O xraxaon ra ixin thi thejni chujni ndabeꞌen are betsingatja na̱ thi toree Siloé, a chujni mee icha jianꞌa na̱ ke kain chujni binthe Jerusalén? 
LUK.13.5	Jaꞌan rindathjo ra ixin jeꞌa jamee. Ko ja̱ tsinthueꞌa ra thi jianꞌa tencheꞌe ra, kai seꞌen ra inchin jeꞌe na̱.
LUK.13.6	Ko Jesús kuekin ixin ntha higo ko ndachro:
LUK.13.6	—Naa xii bechunda xa naa ntha higo ngagee ntha uva ngain jngiꞌi xa ko kjui xa bitsjeꞌe xa aujichunda ntha thuchjuin, aro xruꞌin thuchjuin bithja xa ngagaꞌa ntha. 
LUK.13.7	Kuthimejan ndachro xa ngain thi xii jinda jngi mee: “Tsjeꞌe, jaꞌan unii nano thjiꞌi dikjee thuchjuin ngain nthaa jiꞌi, ko xruꞌin nchaꞌon dithja thuchjuin. Tunchrijin ntha: ¿unda xra seꞌe ntha ngataꞌa jngiꞌna ja̱ xruꞌin thuchjuin dajon ntha?” 
LUK.13.8	Aro thi xii jinda jngi mee ndachro: “Nchana, xra thinthuꞌe ntha nano jiꞌi, ko sinthandangia ntha jinche ko tsingungia ntha nchexee kuleko. 
LUK.13.9	Ko jamee usajon ntha thuchjuin, aro ja̱ naꞌi, kuthimejan dikunchrijin ntha.”
LUK.13.10	Naa nchaꞌon nchejugaꞌa ni, Jesús jitjaago ixin Ndo Dio ngain naa niꞌngo. 
LUK.13.11	Ko nthi̱ꞌa̱ beꞌe naa nchrii beniꞌi nchra thejni nano. Naa espíritu jianꞌa ndadinchechatho nchra, ko chroꞌa baxendua nchra. 
LUK.13.12	Ko are Jesús bikon nchrii jiꞌi, jeꞌe ndachro ngain nchra:
LUK.13.12	—Jaꞌa ukuxruaꞌan ixin thi chin barichunda.
LUK.13.13	Ko jeꞌe kuentaꞌa raa ngataꞌa nchrii mee, ko tuin jeꞌe nchra xendua nchra ko kuexiꞌin nchra binchesayeꞌe nchra Ndo Dio. 
LUK.13.14	Aro xi thetuꞌan ngain niꞌngo guñao xa ixin Jesús binchexrueꞌen thi nchrii mee ngain thi nchaꞌon nchejugaꞌa ni. Mexinxin ndachro xa ngain kain chujni te nthi̱ꞌa̱:
LUK.13.14	—Jii inkjaon nchaꞌon thi jikininxin duan xra; ngain nchaꞌon mee siꞌi ra ixin tsuxruaꞌan ra ko jeꞌa ngain nchaꞌon nchejugaꞌa ni.
LUK.13.15	Kuthimejan Jesús ndachro ngain xii mee:
LUK.13.15	—Jaꞌa ra xro kunxon jian ra, aro nduaꞌa, ¿atunxindangeꞌa ra kuxinthaꞌa ra o kuluchuꞌa ra ixin thjiꞌo ra ba digiꞌi ba jinda ngain nchaꞌon nchejugaꞌa ni? 
LUK.13.16	Ko nchrii jiꞌi xra chujnii Abraham, ko nchiijin dikia nchra thejni nano kunixin chin jiꞌi, ¿ko ajeꞌa jian ixin jaꞌan sinthaxruan nchra ixin thi chin yaa nchra ngain nchaꞌon nchejugaꞌa ni?
LUK.13.17	Are Jesús ndachro jiꞌi, kainxin chujni ningakuꞌen anto kusuee na̱, ko icha chujni anto chee na̱ ixin bikon na̱ kain thi jian bincheꞌe Jesús.
LUK.13.18	Kuthimejan ndachro Jesús:
LUK.13.18	—¿Keꞌe sinthakaninxin thi thetuꞌan Ndo Dio? 
LUK.13.19	Mee inchin tseꞌe naa ka diꞌin mostaza thenga naa xii ngain jngiꞌi xa. Ko ka mee dangi ka inchin naa nthaa jié, ko kunthua nchechjian ba kakee ba ngagaꞌa nthaa mee.
LUK.13.20	Kai ndachro Jesús:
LUK.13.20	—¿Keꞌe inaa sinthakaninxin thi thetuꞌan Ndo Dio? 
LUK.13.21	Mee inchin thi nchegeꞌen nchue niuthja ko naa naniita tse ko dakeꞌe nchion ngain nchue niuthja, ko deꞌen nguii ncho.
LUK.13.22	Are sakjan Jesús Jerusalén, jeꞌe binchekueꞌen chujni ixin Ndo Dio ngain rajna ko ngain rajnanchjan jeꞌe bagatho. 
LUK.13.23	Ko naa chujni banchiangi ngain Jesús ko ndachro:
LUK.13.23	—¿A tsjéꞌa chujni thi rukjan inaa chujni narua?
LUK.13.23	Ko Jesús ndachro:
LUK.13.24	—Tsjeꞌe ra kexreen aro dixinxin ra ngain nthajno dijexin nchia. Jaꞌan rindathjo ra ixin tsjé chujni sinao na̱ sixinxin na̱ nthi̱ꞌa̱ aro chroꞌa sixiꞌin na̱. 
LUK.13.25	Ko are thi nchianduꞌa singathjen ko tsejee nchia, ko jaꞌa ra xro sithuꞌa ra nduja, singa ra ko rundachro ra: “Nchana, danthjena ni ra nchia.” Aro jeꞌe rundachro: “Jaꞌan chunxinꞌa ra ko nunaꞌa thinoo juixin ra.” 
LUK.13.26	Kuthimejan jaꞌa ra tsexiꞌin ra rundachro ra: “Jaꞌan ná juine ná ko biꞌi ná ngajin Suixin, ko Suixin thi banchekuanna ni ra ixin Ndo Dio ngaa nthiee rajnana ná.” 
LUK.13.27	Aro jeꞌe rundachro: “Jaꞌan undathjo ra ixin nunaꞌa thinoo juixin ra. Sathjixin ra nthiꞌi, xro ncheꞌe ra jianꞌa.” 
LUK.13.28	Nthi̱ꞌa̱ jaꞌa ra rutsjanga ra ko sinetaon neno ra are sikon ra ixin Abraham, Isaac, Jacob, kunixin kain ni bagayee juajnee Ndo Dio te ngajni, thi thetuꞌan Ndo Dio, ko Ndo Dio tsanchrjandaꞌa ra ixin sinthe ra nthi̱ꞌa̱. 
LUK.13.29	Ixin are mee tsixin chujni kain nunthe, tsixin na̱ no thi chrinxin nchaꞌon, no thi diataunxin nchaꞌon, ko no norte ko no sur ixin sinthe na̱ sine na̱, nthi̱ꞌa̱ thi thetuꞌan Ndo Dio. 
LUK.13.30	Are mee tsjé chujni rentheꞌa, tsurenthe na̱, ko kain chujni jai tunuꞌe ixin anto renthe, are mee tsurentheꞌa na̱.
LUK.13.31	Nchaꞌon maꞌo kunchieꞌen kanxion xi fariseo ko binthendachro xa ngain Jesús:
LUK.13.31	—Sathjixin nthiꞌi ixin Herodes rinao suen suixin.
LUK.13.32	Aro Jesús ndachro ngain xa:
LUK.13.32	—Thji ra ko ndache ra xi ncheyaxon mee ixin jai ko ndue sengixin espíritu jianꞌa ngain chujni, ko sinthaxingamaa chujni niꞌi, ko rejngi utsjena xrana. 
LUK.13.33	Aro jaꞌan xra rugunda ruruaa nthiana jai, ndue ko rejngi, ixin chroꞌa senxin naa thi dayee juajnee Ndo Dio kjínxin Jerusalén.
LUK.13.34	’¡Jaꞌa rajna Jerusalén, jaꞌa thi naduenxon kain ni dayee juajnee Ndo Dio ko taxin xro thi chujni thiaꞌo juajnee ndo, ni ruaꞌan ndo! ¡Jaꞌan anto tsjé nthiꞌa binaꞌo rugatse chujnia inchin kuchia datse ba xeꞌen ba ngangi neneꞌe ba, aro jaꞌa binaoꞌa! 
LUK.13.35	Tsjexin ra, rajnaa ra ndasithuꞌe rajna jeꞌo rajna, ko rundathjo ra ixin irukjanꞌa ra sikon ni ra, tsija nchaꞌon are jaꞌa ra rundachro ra: “Anto jian thi ruaꞌan Ndo Dio ko juaꞌo juachaxiin ndo.”
LUK.14.1	Naa nchaꞌon nchejugaꞌa ni, Jesús kjui bine ngain nchianduꞌa naa xi fariseo icha renthe, ko are mee icha xi fariseo tatetsayeꞌe xa Jesús. 
LUK.14.2	Ko ngathexin kon Jesús tajii naa xii beninxin xa chikjan. 
LUK.14.3	Kuthimejan Jesús banchiangi ngain xi tjaago ley ko ngain xi fariseo:
LUK.14.3	—¿Anchao sinchexrueꞌen ni naa chujni niꞌi ngain nchaꞌon nchejugaꞌa ni?
LUK.14.4	Aro jeꞌe xa tabinthetenkua xa, kuthimejan Jesús kathe thi niꞌi mee ko binchexrueꞌen ko ndache ixin unchao satsji xa. 
LUK.14.5	Ko ndachro Jesús ngain xi fariseo:
LUK.14.5	—¿Kexeꞌe ra, ja̱ naa kuluchuꞌa ra o naa kuxinthaꞌa ra setsingaa ba naa thue, asantsjeꞌa ra ba nchaꞌon mee maski nchaꞌon mee nchejugaꞌa ni?
LUK.14.6	Ko xruꞌin xii nchao batheꞌe ngain Jesús.
LUK.14.7	Are Jesús bikon kexreen tedinchieꞌe na̱ ntha xintaon icha renthe ixin ruginthe na̱, jeꞌe kuekiin naa thi kuꞌen ko ndachro:
LUK.14.8	—Are naa chujni rundathjo ra ixin tsji ra kiai thutheꞌe na̱, dintheꞌa ra ngain ntha xintaon sinthe chujni icha renthe, ixin ja̱ siji inaa chujni icha renthe ke jaꞌa, 
LUK.14.9	ko thi ndathjo ixin kjui kiai, jeꞌe rundathjo jaꞌa: “Dajon ntha ritaꞌa yaa ngain inaa chujni jiꞌi.” Kuthimejan jaꞌa satsjixin nthi̱ꞌa̱ kunixin jié juasuaxin ko sasigariꞌi ngain ntha xintaon jii icha ngandeꞌe. 
LUK.14.10	Mexinxin, are naa chujni rundathjo tsji ngain naa kiai, jaꞌa daritaꞌa ntha xintaon sinthetaꞌa ni icha renthe, ixin are tsii thi ndathjo ixin rukji ngain kiai, jeꞌe nchao rundathjo: “Datho ngain ntha dinthe ni icha renthe.” Jamee jaꞌa tsusayaꞌa ngathexin kon kain chujni te nthi̱ꞌa̱. 
LUK.14.11	Ixin thi chujni jeꞌo tusayeꞌe, sinchekusue na̱; ko thi chujni rinaoꞌa tsusayeꞌe, ni mee sinchesayeꞌe na̱.
LUK.14.12	Kai ndachro Jesús ngain thi kuetuꞌen ixin kjui ngain kiai mee:
LUK.14.12	—Jaꞌa are sakee naa kiai thetuenꞌa jeꞌo xi chunxin, ko jeoꞌa xan choo, jeoꞌa ni chujnia, jeoꞌa ni tekee nchiandui ko chunda na̱ tsjé tumi, ixin kain chujni jiꞌi nchao sakeꞌe na̱ inaa kiai ko tsetuꞌan na̱ jaꞌa ixin tsji sinthekoꞌo na̱ ko jamee jeꞌe na̱ utsunkjañaꞌa na̱ thi jeꞌe na̱ juine na̱ ngain kiaa. 
LUK.14.13	Mexinxin are jaꞌa sakee naa kiai, kai thetuꞌen chujni nua, thi chujni chroꞌa chrji, thi chujni chundaꞌa naa raa ko thi chujni dikonꞌa. 
LUK.14.14	Ko jamee Ndo Dio sinthanchaon jaꞌa ixin jeꞌe na̱ chroꞌa tsjenga ꞌna na̱, aro Ndo Dio tsjenga ꞌna ngajin are ruxechon kain chujni bincheꞌe jian.
LUK.14.15	Are binthekiꞌin na̱ jiꞌi, naa thi jii nthi̱ꞌa̱ ndachro ngain Jesús:
LUK.14.15	—Anto chrjuin ixin thi chujni sine nthi̱ꞌa̱ ngain thi thetuꞌan Ndo Dio.
LUK.14.16	Kuthimejan Jesús ndachro ngain chujni mee:
LUK.14.16	—Naa xii kuiin xa naa kiai anto jié, ko kuetuꞌan xa ixin rugituꞌen anto tsjé chujni ixin rukii na̱ rujine na̱. 
LUK.14.17	Ko are ujuexin kunchjian thi sine na̱, xii mee ruaꞌan xa naa thi ni ncheꞌe xree xa ixin biketuꞌen kain chujni ixin unchao tsii na̱ ixin sine na̱. 
LUK.14.18	Aro kain chujni mee kuexiꞌin na̱ ndachro na̱ ixin chroꞌa tsji na̱. Ko thi saꞌo ndachro: “Najuexinkua kueꞌna naa nunthe, ko rugunda sitsjaa nunthe. Nthatsaꞌan ñao nchetjañana ixin chroꞌa tsji.” 
LUK.14.19	Inaa ndachro: “Jaꞌan ukueꞌna naꞌo yuntee kuxinthaa, ko tsji ixin sikon anchao taon ba; mexinxin nthatsaꞌan ñao nchetjañana ixin chroꞌa tsji.” 
LUK.14.20	Ko inaa ndachro: “Jaꞌan najuexinkua kuthe na, mexinxin chroꞌa tsji.” 
LUK.14.21	Ko are kjan thi ncheꞌe xra, ndachro kain jiꞌi ngain xi najnii. Kuthimejan xi najnii guñao xa ko ndachro xa ngain thi ncheꞌe xra mee: “Jaka thji ngain kain nthiꞌá yeye ko ngaa nthiꞌá nchinnchin ngain rajna jiꞌi ko sikuꞌna nthiꞌi chujni nua, chujni chroꞌa chrji, thi koꞌa naa raa ko thi dikonꞌa.” 
LUK.14.22	Kuthimejan jeꞌe thi ncheꞌe xra mee ndachro: “Ubinthaꞌa inchin suixin kuetunna, ko xra sithja sixiꞌin icha na̱.” 
LUK.14.23	Jeꞌe xi najni mee ndachro ngain ni ncheꞌe xree xa: “Thji no ngaa nthiꞌá ko no nthiagadoꞌo ko nchetseꞌen ñao na̱ ixin tsii na̱ sixiꞌin na̱. ¡Jaꞌan rinaꞌo rukaon nchiania! 
LUK.14.24	Ixin jaꞌan irinaoꞌa ixin sixiꞌin chujni jaꞌan ukuetuan rukii saꞌo.”
LUK.14.25	Anto tsjé chujni ruee Jesús, ko jeꞌe ngaria ko ndachro ngain na̱:
LUK.14.26	—Ja̱ chrujan chujni tsii ngajin, rugunda icha ruthjueꞌna jaꞌan ke ndudee, o janee, o chriꞌi, o xeꞌen, o xan choo o nchri choo, ko kai icha ruthjueꞌna ke thi jichunxin jeꞌe. Ko chujni sincheꞌa jiꞌi, chroꞌa siꞌin chujnina. 
LUK.14.27	Jañaa chujni ruxrajonꞌa seꞌen ixin jaꞌan, chujni mee chroꞌa siꞌin chujnina. 
LUK.14.28	Ja̱ chrujan ra sinchechjian ra naa nchia anto jié, ¿a jeꞌa saꞌo ruxraxaon ra kejaꞌin tumi tsunchjianxin nchia, ko jañaa tsunuꞌa ra a sithja tumia ra tsjexinxin tsunchjian nchia? 
LUK.14.29	Ixin ja̱ kuexinxion kuethe xro ko ijuaꞌa binchechjian nchia. Kuthimejan chujni sikon jaꞌa tsjanua na̱, 
LUK.14.30	ko chujni mee rundachro na̱: “Xii jiꞌi kuexinꞌa xa jueꞌe xa nchia.” 
LUK.14.31	Ja̱ na rey utsji siketukaꞌo inaa rey, ¿a jeꞌa saꞌo ruxraxaon anchao kunixin the no̱ xi soldadue tsji siketukaꞌo thi inaa rey chunda kan no̱ xi soldado? 
LUK.14.32	Ko ja̱ rey ruxraxaon ixin tsixinꞌa, xra ikjion jithii rey jngo, jeꞌe ruruaꞌan kanxion chujnii ixin sikao na̱ juajna ixin itsetoꞌa. 
LUK.14.33	Jañaa kai, ja̱ chrujan ra chroꞌa tsinthueꞌe ra kain thi chunda ra, chroꞌa siꞌin ra chujnina.
LUK.14.34	’Xijntha jian, aro ja̱ ndatsuxruathe, ¿kexreen rukjan sunda inaa? 
LUK.14.35	Ko xijntha mee ichroꞌa sinchegunda na̱ ngain thja, ko kai xruꞌin xree sithekjan xee kuxiigo, ko ixruꞌin dunda xijntha. Jaꞌa ra xro thiꞌin ra, thinxin ra jian.
LUK.15.1	Kain xi thjejo tumii César ko chujni ncheꞌe jianꞌa binthekunchieꞌen na̱ ixin binthekiꞌin na̱ thi ndachro Jesús. 
LUK.15.2	Mexinxin xi fariseo ko xi tjaago ley chrjuinꞌa nichja xa ixin Jesús ko ndachro xa:
LUK.15.2	—Xii jiꞌi dakao jian kain chujni ncheꞌe jianꞌa ko jinekaꞌo na̱.
LUK.15.3	Kuthimejan Jesús nichja naa thi kuꞌen jiꞌi:
LUK.15.4	—¿Kexeꞌe ra, xro chunda ra naꞌo kan kuleko, ko sinchetjaan ra naa ba, atsinthueꞌa ra thi noo kan ko thena̱a̱ ba ngataon jngi ko tsji ra sikjee ra thi ko ndabitjaan, ko sinchija ra ba kuthimejan rukjan ra? 
LUK.15.5	Ko are sinchii ra ba, jaꞌa ra ruchaꞌa ra ko tsame ra ba ngataꞌa nthachaan ra. 
LUK.15.6	Ko are saso ra nchiandui ra, sinchenueꞌe ra kain ni jian dakjioꞌo ra ko ni te chrika nchiadui ra ko rundache ra na̱: “Jai chaꞌa ra ngajin ixin ubithja thi kuleko binthatjaan.” 
LUK.15.7	Jaꞌan ndathjo ra ixin jañaa tsuꞌen nthi̱ꞌa̱ ngajni, ixin icha seꞌe thi ruchee ni are naa chujni isincheꞌa thi jianꞌa ko sithikaon Ndo Dio, ke ixin thi noo kan ko thena̱a̱ chujni jian, ni irugundeꞌa tsentuxin na̱ thi jian tencheꞌe na̱.
LUK.15.8	Ko Jesús ndachro:
LUK.15.8	—Keꞌe sincheꞌe naa nchrii chunda the tumi ko sinchetjaan nchra naa tumi. ¿A jeꞌa sinchegakaon nchra naa xruꞌi, sajon nchra nchia ko jian tsjee nchra tumi siraja nchra tumi? 
LUK.15.9	Ko are sithja nchra tumi mee, jeꞌe nchra siruee nchra kain nchri jian xrakao kunixin kain nchri te chrika nchianduꞌa nchra ko rundachro nchra ngain kain nchrii mee: “Anchee chaꞌa ra ngajin ixin jaꞌan ubithja thi tumi binthatjaan.” 
LUK.15.10	Jaꞌan rindathjo ra ixin xrajeꞌo chee Ndo Dio ko angeel ndo, are naa chujni incheꞌa thi jianꞌa ko dithikaon Ndo Dio.
LUK.15.11	Ko kai ndachro Jesús:
LUK.15.11	—Naa thi xii bechunda xa yoo xaxii, 
LUK.15.12	ko xan icha nchiin ndachro xan ngain ndudee xan: “Pa, dichjana thi jikininxin na sayaa.” Kuthimejan jeꞌe ndo kunchjeyeꞌe ndo kayui xan mee thi bechunda ndo. 
LUK.15.13	Ko tsjéꞌa nchaꞌon batho, xan icha nchiin binchekji xan nunthe bayée xan, ko tumi mee sakjuixin xan inaa nunthe anto kjín. Ko nthi̱ꞌa̱ binchexinkua xan tumii xan ko bakjikua xan. 
LUK.15.14	Ko are ujuexin binchexiꞌin xan kain tumii xan, anto ndakuchjunga thi rune na̱ ngain nunthe mee, ko jeꞌe xan anto bageꞌen xan jintha. 
LUK.15.15	Kuthimejan sabiganchia xan xra ngain naa xi najni ngain nunthe mee, ko xi najni mee bajon xa xra ngain xan. Ko jeꞌe xan sabikingaria xan kukuchi ngataon jngiꞌi xa. 
LUK.15.16	Ko jeꞌe xan anto bageꞌen xan jintha, ko binao xan rujine xan thi bane kukuchi, ko xruꞌin chujni bachjee xan thi rune xan. 
LUK.15.17	Kuthimejan beꞌe xan xraxaon xan ko ndachro xan: “¡Anto tsjé ni nchexree ndudana xeꞌe na̱ thi jine na̱ ko jaꞌan nthiꞌi ndajidenxin na jintha! 
LUK.15.18	Icha jian jaꞌan sarukjan na thi jii ndudana ko rundathjan ndo: Pa, jaꞌan jianꞌa binthaꞌa ngain Ndo Dio ko ngajin suixin. 
LUK.15.19	Jaꞌan ijikininxinꞌa na siꞌin na xaꞌan; jeꞌo chjana xra inchin naa ni nchexraa.” 
LUK.15.20	Ko jamee bincheꞌe xan; kuaa xan nthiꞌá ko sakjan xan nchianduꞌa ndudee xan.
LUK.15.20	’Xra ikjion juii xan ko ndudee xan bikon xan ko kuiakunueꞌe ndo xan. Ko kuinga ndo bigetanxin ndo xan ngatja nthiꞌá ko kjuua ndo xan ko anto chee ndo. 
LUK.15.21	Kuthejan jeꞌe xan ndachro xan ngain ndudee xan: “Pa, jaꞌan jianꞌa binthaꞌa ngain Ndo Dio ko ngajin suixin. Jaꞌan ijikininxinꞌa na siꞌin na xaꞌan suixin.” 
LUK.15.22	Aro ndudee xan kuetuꞌen ndo ni nchexree ndo: “Jaikua sikoo ra luntho icha jian ko thentuxinna ra xan, ko kai dakeꞌe ra naa kuchianingo ngain raa xan, ko nchekjanga ra xan kathee xan. 
LUK.15.23	Sikoo ra kuxinthachjan binthanthao ko dueꞌen ra ba. ¡Ko sunthe ná ko ruchaa ná! 
LUK.15.24	Ixin xanꞌna jiꞌi xraa undabeꞌen xan, ko jai kjan xechon xan. Undabitjaan xan ko xra kjan ná binthoo ná xan.” Ko kuexiꞌin na̱ binchechjian na̱ kiai ixin jeꞌe xan.
LUK.15.25	’Ko are mee xan saꞌo ngataon jngi jii xan. Ko are sakjan xan ko uchiaon juii xan nchianduꞌa xan, kuiꞌin xan soon ko kuiꞌin xan ixin tethe na̱. 
LUK.15.26	Kuthimejan baye̱e xan naa ni ncheꞌe xree ndudee xan ko banchiangiꞌi xan keꞌe jituꞌen yaa. 
LUK.15.27	Jeꞌe ni ncheꞌe xra mee ndachro: “Juii xan choo, ko ndudaa kuetuꞌan ndo beꞌen thi kuxinthachjan kjunthao, ixin juii xan choo ko xruꞌin kuꞌen xan.” 
LUK.15.28	Aro xan saꞌo guñao xan, ko ichroꞌa xan bixiꞌin xan nchia, mexinxin ndudee xan bachrje ndo ixin binchetseꞌen ndo ñao xan ixin rugixiꞌin xan nchia. 
LUK.15.29	Ko jeꞌe xan ndachro xan ngain ndudee xan: “Suixin nuꞌa kejaꞌin nano jaꞌan rinthaꞌa xra ngajin, ko kainxin nchaꞌon jaꞌan dithikaꞌon kain thi diketunna, aro suixin xruꞌin nchaꞌon bechjana naa kuchibatuchjan ixin rujinekiꞌan xan jian dakjiꞌan. 
LUK.15.30	Aro jai juii xaꞌan jiꞌi, xan binchexinkua tumia ngain nchrii tuchji ngain xii, ko suixin buꞌen thi kuxinthachjan kjunthao ixin sine xan.” 
LUK.15.31	Kuthimejan ndudee xan ndachro ndo ngain xan: “Jaꞌa kainxin nchaꞌon riꞌi ngajin, ko kainxin thi richunda, jaꞌa kai chunda. 
LUK.15.32	Aro jai jikininxin sakeꞌe ná naa kiai ko sunthe ná ko ruchaa ná, ixin xan choo jiꞌi xraa ndabeꞌen xan ko kjan xechon xan. Ko jeꞌe xan bitjaan xan, aro jai binthoo ná xan.”
LUK.16.1	Jesús kuekiin chujni bakao ko ndachro:
LUK.16.1	—Beꞌe naa xii bechunda tsjé tumi ko bechunda naa thi xii baketuꞌen ni ncheꞌe xree, ko chujni kjuangiꞌi na̱ xa ixin banchexinkua xa tumii xi najni. 
LUK.16.2	Kuthimejan xi najni mee baye̱e xa thi thetuꞌan mee ko ndache xa: “¿Andua thi ndachjejin na chujni ixin jaꞌa rithema na? Ndachjejin na thinoo kekaa binchexiꞌin tumina, ixin jaꞌa isincheꞌa xra ngajin.” 
LUK.16.3	Kuthimejan xi ncheꞌe xra mee beꞌe xa xraxaon xa: “¿Kexreen sinthaꞌa jai?, ixin xi najnina iruchjanaꞌa xa xra sinthaꞌa. Jaꞌan itsangaꞌa na ixin sinthaꞌa xra ngataon jngi, ko tusuana sanchiagaꞌa. 
LUK.16.4	¡Ununa keꞌe sinthaꞌa, ixin are santsjena na̱ xra, chujni jian sayéꞌna na̱ ngain nchianduꞌa na̱!” 
LUK.16.5	Kuthimejan thi baketuꞌan mee baye̱e nanaa chujni bekeꞌe xi najnii. Thi saꞌo banchiangiꞌi: “¿Jaꞌa, kejaꞌin rika ngain xi najnina?” 
LUK.16.6	Ko jeꞌe ndachro: “Jaꞌan rika ngain xa cien barrika aceite.” Jeꞌe thi baketuꞌan ndachro: “Nthiꞌi jii xroon jitaxin thi rika. Tuin dariꞌi ko tentaxin jeꞌo yoo kan ko the barrika.” 
LUK.16.7	Kuthimejan thi baketuꞌan banchiangiꞌi inaa thi jika ngain xi najnii: “Jaꞌa, ¿kejaꞌin rika ngain xi najnina?” ko jeꞌe ndachro: “Cien kusta trigo.” Kuthimejan thi baketuꞌan ndachro: “Nthiꞌi jii xroon thi jitaxin thi rika, ko jai tentaxin jeꞌo noo kan kusta trigo.” 
LUK.16.8	Ko xi najni jiꞌi banchekaꞌin xa ñao thi thetuꞌan mee ixin jian xraxaon keꞌe bincheꞌe. Ixin chujni dithikaonꞌa Ndo Dio icha nuꞌe thjengijna chujni ke chujni dithikaon Ndo Dio.
LUK.16.9	’Jaꞌan ndathjo ra, ixin thjengijna ra icha chujni kunixin tumi dacha ra ngain nunthe jiꞌi, ixin ruchunda ra icha tsjé chujni jian sakjiꞌo ra. Ko are undatsjexin tumia ra nthiꞌi ngataꞌa nunthe seꞌe kensen ruchuꞌan ra nthi̱ꞌa̱ ngajni.
LUK.16.10	’Thi chujni dakuꞌen thi tsjéꞌa chunda, kai jian sakuꞌen thi tsjé ruchunda, aro thi chujni dakuenꞌa thi tsjéꞌa, kai sakuenꞌa thi tsjé ruchunda. 
LUK.16.11	Mexinxin ja̱ dakuenꞌa ra thi jaꞌa ra chunda ra ngataꞌa nunthe jianꞌa jiꞌi, ¿kensen nchao ruchunthia ngajin ra ixin sayakuꞌen ra thi ndua icha renthe? 
LUK.16.12	Ja̱ dakuenꞌa ra thi jichunda inaa chujni, ¿kensen ruchjaa ra thi jikininxin ra?
LUK.16.13	’Xruꞌin ni ncheꞌe xra nchao sincheꞌe xree yoo xi najni, ixin icha sinao naa xi najni ko runingakuꞌen inaa xa, o icha sithikaon ngain naa xi najni ko ngain inaa xa isincheꞌa xra. Jañaa kai, chroꞌa sincheꞌe ni xree Ndo Dio ko tsjee ni tsjé tumi.
LUK.16.14	Xi fariseo anto banchexruxiꞌin xa tumi, ko jeꞌe xa tatethiꞌin xa kain jiꞌi, ko kjuanua xa Jesús. 
LUK.16.15	Kuthimejan Jesús ndachro ngain xa:
LUK.16.15	—Jaꞌa ra ngathexin kon chujni kunxon ncheꞌe ra ixin anto jian ra, aro nduaꞌa, ko Ndo Dio chunxin ansean ra. Ko thi xraxaon chujni ixin icha renthe, mee rentheꞌa ngathexin kon Ndo Dio.
LUK.16.16	’Ley bayée Moisés ko kain thi ndachro ni bagayee juajnee Ndo Dio, xrakuetuꞌan are Juan xra banchegithe chujni. Ko kai are Juan xrabanchegithe chujni kai kuexiꞌin xraago thi jian juajna ixin thi thetuꞌan Ndo Dio, ko tsjé chujni anto rinao na̱ tsji na̱ nthi̱ꞌa̱ thi thetuꞌan ndo.
LUK.16.17	’Ko icha tangiꞌa sitjaan ngajni ko nunthe, ke tsuenꞌa thi jitaxin ngain ley.
LUK.16.18	’Ja̱ naa xii sachrjendeꞌe xa chriꞌi xa ko sekaꞌo xa inaa nchrii, xii mee jianꞌa sincheꞌe xa, ixin sejuakaꞌo xa inaa nchrii jeꞌa chriꞌi xa. Ko xi sekaꞌo naa nchrii bachrjendeꞌe xixiꞌi, kai jianꞌa sincheꞌe xa ixin sejuakaꞌo xa naa nchrii jeꞌa chriꞌi xa.
LUK.16.19	’Beꞌe naa xii anto tsjé tumi bechunda ko bagengaa xa juxon luntho anto renthe, ko kain nchaꞌon bakiin xa kiai anto jié. 
LUK.16.20	Ko kai beꞌe naa xii nua biꞌin Lázaro bechunda tsjé thon ngain nthauꞌe ko tabageꞌe ngandangii nchianduꞌa xi anto tsjé jichunda. 
LUK.16.21	Ko xi nua jiꞌi binao xa rukujexin xa thi baginguxin ngataꞌa nthanchauꞌen thi xii anto tsjé tumi jichunda. Ko kunia bakunchieꞌen ba ko banchegani neje ba ngain thon bechunda xa. 
LUK.16.22	Naa nchaꞌon thi nua ndabeꞌen ko angeel Ndo Dio sabikao, ixin bigeꞌe ngain thi jii Abraham. Ko kai ndabeꞌen thi xii anto tsjé tumi bechunda ko kjuabaa na̱. 
LUK.16.23	Ko are xi jiꞌi utajii xa ngain xruꞌi dangaꞌa ko tangi jidathuꞌe xa, ko jeꞌe xa batsiin kon xa, ko kjín bikunxin xa Abraham ko Lázaro. 
LUK.16.24	Kuthimejan kuyao ko ndachro: “Ndudana Abraham, thiakunuana, ko ruaꞌan Lázaro sinchetjao kon raa kunixin jinda, ko tsii sinchetjao neje, ixin anto tangi jitunna ngathe xruꞌi jiꞌi.” 
LUK.16.25	Aro Abraham ndachro ngain thi anto tsjé tumi bechunda: “Jaꞌa xanꞌna, xraxaon ixin jaꞌa anto jian bariꞌi kain nchaꞌon barichon ngataꞌa nunthe, ko Lázaro anto tangi kuꞌen are jeꞌe bechon nthi̱ꞌa̱. Jai jeꞌe seꞌe jian nthiꞌi ko jaꞌa tangi tsuꞌan. 
LUK.16.26	Aro ngayaa ná jii naa tsaaga anto niꞌnga thi chroꞌa dathujin ni. Mexinxin thi chujni te nthiꞌi chroꞌa siji na̱ thi riꞌi jaꞌa, ko thi chujni te nthi̱ꞌa̱ chroꞌa tsii na̱ nthiꞌi.” 
LUK.16.27	Kuthimejan ndachro thi anto tsjé tumi bechunda: “Mexinxin suixin Abraham, nthatsaꞌan ñao ruaꞌan Lázaro ngain nchianduꞌa ndudana, 
LUK.16.28	ixin siketuꞌen thi naꞌo xan chian xa xii, ixin isincheꞌa xan thi jianꞌa ko jañaa tsiꞌa xan nthiꞌi thi riꞌi jaꞌan, thi anto tangi ridathua.” 
LUK.16.29	Aro Abraham ndachro ngain thi anto tsjé tumi bechunda: “Xan choo techunda xan xroon dikji̱n Moisés ko thi dikji̱n kain ni bagayee juajnee Ndo Dio. Ja̱ jeꞌe xan sithikaon xan thi ndachro xroon mee, jeꞌe xan sijiꞌa xan thi riꞌi jaꞌa.” 
LUK.16.30	Jeꞌe thi anto tsjé bechunda mee ndachro: “Suixin Abraham, yaa sithikaonꞌa xan, aro ja̱ ruruaꞌan naa chujni undabeꞌen ko runichjee xan, jamee nchue sithikaon xan ko isincheꞌa xan thi jianꞌa tencheꞌe xan.” 
LUK.16.31	Aro Abraham ndachro ngain thi anto tsjé tumi bechunda: “Ja̱ rinaoꞌa xan sithikaon xan thi kuetuꞌan Moisés ko thi dikji̱n ni bagayee juajnee Ndo Dio, kai sithikaonꞌa xan chujni ruxechon ngayee ni ndadigeꞌen.”
LUK.17.1	Jesús ndachro ngain chujni bakao:
LUK.17.1	—Ngataꞌa nunthe jiꞌi, kain nchaꞌon seꞌe thi nchencheꞌe ni thi jianꞌa, aro ¡icha tangi tsuꞌen thi chujni sincheyeꞌe inaa chujni ixin sincheꞌe thi jianꞌa! 
LUK.17.2	Ko icha jian chujni mee rugechrianito naa xruchrin ngain thusin ko rugetsingangi ndachaon, ke sinchetjajin naa chujni ngain thi jianꞌa. 
LUK.17.3	Mexinxin tsjeꞌe ra jian thi tencheꞌe ra.
LUK.17.3	’Ko ja̱ naa thi dithikaon thi jian juajna ncheꞌe thi jianꞌa ngajin, nichjeꞌe ko ndache ixin nchaoꞌa jincheꞌe, ko ja̱ tsinthuꞌe thi jianꞌa jincheꞌe, jaꞌa nchetjañeꞌe. 
LUK.17.4	Ko chujni mee maski yaato nthiꞌa sincheꞌe jianꞌa ngajin ngain nakua nchaꞌon, ko yaato nthiꞌa tsii sinthathjo: “Irukjanꞌa na sinthaꞌa jamee”, jaꞌa sinchetjañeꞌe.
LUK.17.5	Ko chujni bakao Jesús ndachro na̱ ngain:
LUK.17.5	—Thjengijna ni ra ixin jaꞌan ná ruchunthia ná icha.
LUK.17.6	Kuthimejan Jesús ndachro ngain na̱:
LUK.17.6	—Ja̱ thi chunthia ra rukujiéxin inchin naa tsee mostaza, jaꞌa ra nchao rundache ra ntha yua jiꞌa: “Jaꞌa dachrjengixin yaa, ko sadixenga ngangi ndachaon”, ko ntha yua mee runcheꞌe ntha thi ruketuꞌen ra ntha.
LUK.17.7	’Ja̱ chrujan ra chunda ra naa ni ncheꞌe xra ko thixin ngataon jngi ixin bikenga o bikingaria kuleko, ¿ako ndache ra: “Xrakui dariꞌi jinthe”? 
LUK.17.8	Naꞌi, jaꞌa ra ndachroꞌa ra jamee, ko jeꞌo ndachro ra: “Nchechjian thi sine ko sikuꞌna kain thi sinaꞌo are jaꞌan rine ko ridiꞌi, kuthimejan jaꞌa nchao sinthe ko siꞌi.” 
LUK.17.9	¿Andache ra thi ncheꞌe xra mee: “Ndo Dio tsjengaꞌa ꞌna”? Aro naꞌi ixin thi ncheꞌe xra mee, jeꞌo bincheꞌe thi jaꞌa kuetuꞌen. 
LUK.17.10	Jamee jaꞌa ra kai, are tsjexin sincheꞌe ra kain thi thetuꞌan Ndo Dio, ndachro ra: “Jaꞌan ná ni ncheꞌe xra xruꞌin xree ixin jeꞌo binthaꞌa ná xra bitunna ná.”
LUK.17.11	Are Jesús sakjui ngain rajna Jerusalén, jeꞌe batho nununtheꞌe Samaria ko Galilea. 
LUK.17.12	Ko are Jesús biji ngain naa rajnanchjan, ngandeꞌe rajna mee the xii bechunda chin lepra bachuꞌen xa Jesús ngatja nthiꞌá, aro xra ikjion tabinthengathjen xa, 
LUK.17.13	ko binthendachro xa seen:
LUK.17.13	—¡Jesús, Suixin ke tjaago, thiakunuana ni ra!
LUK.17.14	Are Jesús bikon kain xii mee, jeꞌe ndachro ngain xa:
LUK.17.14	—Sathji ra ko dikjaguꞌe ra xi daana ixin ixruꞌin chin chunda ra.
LUK.17.14	Ko are satethji xa, chiꞌin xa ndabitjaan chin. 
LUK.17.15	Kuthimejan naa xa are bikon xa ixin ixruꞌin chin jichunda xa, sakjan xa ko suji jituyao xa ixin jinchesayeꞌe xa Ndo Dio. 
LUK.17.16	Ko bethuxin xa ko bisetaꞌa xa nunthe ngain ruthee Jesús, ko kuexruxiꞌin xa Jesús. Ko xii mee xi Samaria. 
LUK.17.17	Kuthimejan Jesús ndachro:
LUK.17.17	—¿Ajeꞌa the xii xi kuxrueꞌen? ¿Thinoo te xi icha? 
LUK.17.18	¿Ajeꞌo xii jiꞌi, xi juixin inaa nunthe kjan xa ixin binchesayeꞌe xa Ndo Dio?
LUK.17.19	Kuthimejan Jesús ndachro ngain xii mee:
LUK.17.19	—Dingathjen ko sathji, jaꞌa ukuxruaꞌan ixin chunthia na.
LUK.17.20	Kain xi fariseo banchiangi xa ngain Jesús ixin kensa tsii thi thetuꞌan Ndo Dio, ko Jesús ndachro ngain xa:
LUK.17.20	—Are tsii thi thetuꞌan Ndo Dio, mee jeꞌa thi nchao sikon ni. 
LUK.17.21	Ko chroꞌa rundachro ni: “Nthiꞌi jii”, o “Nujiꞌa jii”, ixin thi thetuꞌan Ndo Dio ujii ngayaꞌa ra.
LUK.17.22	Kuthimejan ndachro ngain thi chujni bakao:
LUK.17.22	—Tsii nchaꞌon are jaꞌa ra sinao ra ixin jaꞌan, thi Xii juixin ngajni, sariꞌi ngajin ra maski nakua nchaꞌon, aro jaꞌa ra ichroꞌa sikon ni ra. 
LUK.17.23	Ko maski chujni rundathjo ra nthiꞌi riꞌi jaꞌan o nujiꞌa riꞌi, aro jaꞌa ra dithikaonꞌa ra na̱ ko rueꞌa ra na̱. 
LUK.17.24	Ko inchin dikon ni tungiixin nguii ngajni, jamee tsuꞌen ngain nchaꞌon are jaꞌan, thi Xii juixin ngajni, siꞌi inaa. 
LUK.17.25	Aro saꞌo rugunda anto tangi tsunna ko chujni te nchaꞌon teꞌi runingakunna na̱. 
LUK.17.26	Ko jañaa inchin bancheꞌe chujni ngain nchaꞌon are bechon Noé, jañaa kai sincheꞌe na̱ are jaꞌan, thi Xii juixin ngajni, siꞌi inaa. 
LUK.17.27	Ngain nchaꞌon bechon Noé, chujni bane na̱, bagiꞌi na̱ ko bakutheꞌe na̱, ko biji nchaꞌon are Noé bixiꞌin ngain arca ko juii chrin suji ko binchexanthe kain. 
LUK.17.28	Kai jamee kuꞌen ngain nchauen Lot. Are mee kain chujni bane na̱, bagiꞌi na̱, bakeꞌna na̱, banchekji na̱, bakenga na̱ ko banchechjian na̱ nchia. 
LUK.17.29	Are Lot bachrjexin ngain rajna Sodoma, ngajni binguxin xruꞌi ko azufre ko ndabuen kainxin chujni. 
LUK.17.30	Xrajeꞌo sincheꞌe chujni are jaꞌan, thi Xii juixin ngajni, rukjan siꞌi inaa.
LUK.17.31	’Ngain nchaꞌon mee thi chujni seꞌe ngataꞌa nchianduꞌa, ko thi jichunda ngaxiꞌin nchianduꞌa saniaꞌa siruee. Ko ja̱ chrujan chujni seꞌe ngataon jngi, rukjanꞌa nchianduꞌa. 
LUK.17.32	Xraxaon ra keꞌe kuꞌen chriꞌi Lot. 
LUK.17.33	Thi jeꞌo thjee ixin jian seꞌe ngataꞌa nunthe jiꞌi, ndaseꞌen. Ko thi ruxrajon seꞌen rukjan inaa chujni narua ko xruꞌin nchaꞌon tsjexin.
LUK.17.34	’Jaꞌan ndathjo ra, ixin ngain thie mee, ja̱ yoo chujni tatejua ngain nakua saon, naa sasikao Ndo Dio ko naa tasithuꞌe. 
LUK.17.35	Ko are mee, ja̱ yoo nchrii tedaꞌo nchra, naa nchra sasikao nchra Ndo Dio ko inaa nchra tasithuꞌe nchra. 
LUK.17.36	Ko ja̱ yoo xii tencheꞌe xa xra ngataon jngi, naa xa sasikao xa Ndo Dio ko inaa xa tasithuꞌe xa. 
LUK.17.37	Are chujni kuiꞌin jiꞌi, banchiangi na̱ ngain Jesús ko ndachro na̱:
LUK.17.37	—¿Thinoo tsuenxin kain jiꞌi?
LUK.17.37	Ko Jesús ndachro:
LUK.17.37	—Thi jitsinga thi ndadigeꞌen, nthi̱ꞌa̱ ruxrathe kunthachrjen.
LUK.18.1	Jesús kuekiin chujni bakao naa thi kuꞌen ko ixin rugunda runichjee na̱ Ndo Dio kain nchaꞌon ko tsunchrjenꞌa na̱. 
LUK.18.2	Jeꞌe ndachro ngain na̱:
LUK.18.2	—Ngain naa rajna beꞌe naa xi ncheꞌe jie̱, aro baxraguenꞌa xa Ndo Dio ko ndusenꞌa xa icha chujni. 
LUK.18.3	Ngain rajna mee beꞌe naa nchri gaꞌan ko bakji nchra ngain xi ncheꞌe jie̱ ixin baganchia nchra jie̱ ixin chujni baketukaꞌo nchra. 
LUK.18.4	Anto see xi ncheꞌe jie̱ jiꞌi chroꞌa xa bincheꞌe xa jie̱ ixin nchrii mee, aro beꞌe xa xraxaon xa: “Maski jaꞌan xraguanꞌa Ndo Dio ko ndusenaꞌa icha chujni, 
LUK.18.5	aro nchri gaꞌan jiꞌi juxon ndachjejin na nchra ixin sinthaꞌa nchra jie̱, mexinxin icha jian tsjengijna nchra ixin jañaa itsiꞌa nchra nanao ko isincheñaoꞌa na nchra.”
LUK.18.6	Ko Jesús ndachro:
LUK.18.6	—Thiꞌin ra thi ndachro xi ncheꞌe jie̱ jianꞌa jiꞌi. 
LUK.18.7	¿A Ndo Dio sincheꞌa jie̱ ixin kain chujni jeꞌe ndo ukuinchieꞌe ndo ko nchetseꞌen na̱ ñao ndo nchaꞌon ko thie? ¿Ako tsunchrjeꞌen ndo ixin satheꞌe ndo? 
LUK.18.8	Jaꞌan ndathjo ra ixin jaikua sincheꞌe ndo jie̱ ixin jaꞌa ra. Aro jaꞌan, thi Xii juixin ngajni, are rukjan na siꞌi inaa, ¿a xra sithja ngain nunthe jiꞌi chujni ndua chunthia ngajin?
LUK.18.9	Jesús kuekin inaa thi kuꞌen ngain chujni tunuꞌe ixin anto jian na̱ ko baxraxaon na̱ ixin icha chujni xruꞌin renthe na̱. Ko jeꞌe ndachro:
LUK.18.10	—Yoo xii kjui xa ngain niꞌngo icha renthe ixin binichjee xa Ndo Dio, naa xa xi fariseo xa ko inaa xa xi thjejo tumii César. 
LUK.18.11	Xi fariseo tajingathjen xa ko nichjee xa Ndo Dio, ko ndachro xa jaꞌin: “Suixin Ndo Diuna, jaꞌan thexruxiꞌan ixin jaꞌan jeꞌa inchin kanxion chujni thee, chujni ncheꞌe thi jianꞌa, o inchin ni dejuakaꞌo nchrii jeꞌa chriꞌi na̱. ¡Ko jaꞌan jeꞌa inchin xii jiꞌi, xi thjejo tumii César! 
LUK.18.12	Jaꞌan nthakjaaño yoo nthiꞌa ngain semana, ko jaꞌan dajon kain thi thexin dacha.” 
LUK.18.13	Aro xi thjejo tumii César kjínxin bithuꞌe xa, ko jeꞌe xa tsinꞌa kon xa ixin rutsjeꞌe xa ngajni ko jeꞌo xrangii xa thon ntha pechue xa ko ndachro xa: “¡Suixin Ndo Diuna, nthatsaꞌan ñao thiakunuana ixin jaꞌan naa chujni anto ncheꞌe thi jianꞌa!”
LUK.18.14	Kuthimejan Jesús ndachro:
LUK.18.14	—Jaꞌan ndathjo ra ixin are xi thjejo tumi sakjan xa nchianduꞌa xa, Ndo Dio ubinchetjañeꞌe xa kain thi jianꞌa bincheꞌe xa, aro xi fariseo, naꞌi. Ixin thi chujni taꞌin ñao ixin anto jian, chujni jiꞌi sathueꞌe juasuaxin, ko chujni tainꞌa ñao ixin anto jian, chujni jiꞌi, tsusayeꞌe na̱.
LUK.18.15	Chujni bakiaꞌo na̱ xan nchinnchinchjeꞌen na̱ ngain Jesús ixin banchenchaon xan, aro chujni bakao Jesús bikon na̱ jiꞌi, ko kuexiꞌin na̱ binchesatheꞌe na̱ ni bakiaꞌo xeꞌen. 
LUK.18.16	Aro Jesús baye̱e xan nchinnchinchjan ko ndachro ngain chujni bakao:
LUK.18.16	—Tanchrjanda ra xan nchinnchinchjan tsii xan ngajin, ko kayakuenꞌa ra xan, ixin thi thetuꞌan Ndo Dio jikininxin chujni kjan inchin jeꞌe xan nchinnchinchjan. 
LUK.18.17	Ndua thi ndathjo ra ixin thi chujni dayeꞌa thi thetuꞌan Ndo Dio, inchin naa chjan, chujni mee sixinꞌa na̱ nthi̱ꞌa̱ thi thetuꞌan ndo.
LUK.18.18	Naa xi thetuꞌan ngain chujni judío banchiangi xa ngain Jesús ko ndachro xa:
LUK.18.18	—Suixin ke tjaago, ko anto jian, ¿keꞌe icha sinthaꞌa ixin sayaa thi kjan ni inaa chujni narua ko xruꞌin nchaꞌon tsjexin?
LUK.18.19	Jesús ndachro ngain xa:
LUK.18.19	—¿Unda ndachro jaꞌa ixin jaꞌan jian na? Xruꞌin kensen jian, jeꞌo nakua thi jian, ko mee Ndo Dio. 
LUK.18.20	Jaꞌa anuꞌa kain thi kuetuꞌan Ndo Dio, thi ndachro: “Darichrikoꞌa nchrii jeꞌa chriꞌa o xii jeꞌa xixiꞌa, duenꞌa chujni, theꞌa, nichjaꞌa thi nduaꞌa ncheꞌe chujni ko dithikaon ndudaa ko janaa.”
LUK.18.21	Jeꞌe thi xii mee ndachro:
LUK.18.21	—Kain yaa rinthaꞌa ko binthaꞌa are xra nchiin na.
LUK.18.22	Are kuiꞌin Jesús jiꞌi, jeꞌe ndachro ngain xa:
LUK.18.22	—Jaꞌa xra nchetjaan naa thi sincheꞌe. Nchekji kain thi chunda ko tumi mee tunchjeyeꞌe chujni nua, ko jañaa nthi̱ꞌa̱ ngajni jaꞌa ruchunda thi icha renthe. Kuthimejan siꞌi ngajin ko ruena.
LUK.18.23	Are thi xii kuiꞌin jiꞌi, anto tabechiin xa ixin anto tsjé tumi bechunda. 
LUK.18.24	Are Jesús bikon ixin anto tabechiin xa, jeꞌe ndachro:
LUK.18.24	—¡Anto tangi sixiꞌin chujni chunda tsjé tumi ngain thi thetuꞌan Ndo Dio! 
LUK.18.25	Icha tangiꞌa ixin naa kucamello sathuxiꞌin ba thuechjeꞌen naa nthachia ke chujni anto chunda tumi sixiꞌin ngain thi thetuꞌan Ndo Dio.
LUK.18.26	Ko kain ni kuiꞌin jiꞌi banchangi na̱:
LUK.18.26	—Ko, ¿kensen nchao rukjan inaa chujni narua remee?
LUK.18.27	Jesús ndachro ngain na̱:
LUK.18.27	—Thi anto tangi tunuꞌe chujni sincheꞌe na̱, Ndo Dio tangiꞌa sincheꞌe ndo.
LUK.18.28	Pedro ndachro ngain Jesús:
LUK.18.28	—Jaꞌan ná kuinthua ná kain thi techunda ná ixin ruaꞌa ntha suixin.
LUK.18.29	Kuthimejan Jesús ndachro:
LUK.18.29	—Ndua thi rindathjo ra ixin kexeꞌo chujni thinthuꞌe nchianduꞌa, ndudee, janee, xan choo, chriꞌi o xeꞌen ixin thi thetuꞌan Ndo Dio, 
LUK.18.30	chujni mee ngataꞌa nunthe nthiꞌi sayée na̱ icha tsjé, ko ngain nunthe tsii, rukjan inaa chujni narua ko xruꞌin nchaꞌon tsjexin.
LUK.18.31	Jesús bantsjenda thi theyoo chujni bakao ko ndachro ngain na̱:
LUK.18.31	—Jai jaꞌa ra unuꞌa ra ixin satsji ná Jerusalén. Nthi̱ꞌa̱ thi tsuenxin kain thi ndachro kain ni bagayee juajnee Ndo Dio ixin jaꞌan, thi Xii juixin ngajni. 
LUK.18.32	Ko nthi̱ꞌa̱ chujni sajon na na̱ ngain chujni jeꞌa judío ko jeꞌe na̱ tsjanua na na̱, ko chrjuinꞌa runichja na̱ ixin jaꞌan ko tsjanito na na̱ ndathee na̱. 
LUK.18.33	Ko are tsjexin sikaon na, kuthimejan nasuenxon na na̱. Aro ngain nchaꞌon ninxin jaꞌan ruxechon na.
LUK.18.34	Ko ni theyoo bakao Jesús kuinxinꞌa na̱ thi ndachro jeꞌe, ixin xra bechundaꞌa na̱ juachaxin rukinxin na̱ thi jeꞌe jindachro.
LUK.18.35	Are Jesús ko chujni bakao uchiaon tediji na̱ rajna Jericó, naa thi xii chroꞌa bagikon tajii ngandeꞌe nthiꞌá ixin jidanchiagaꞌa. 
LUK.18.36	Are jeꞌe xa kuiꞌin xa ixin nthi̱ꞌa̱ jidatho tsjé chujni, banchiangi xa keꞌe jituꞌen. 
LUK.18.37	Ko chujni ndache na̱ ixin Jesús, thi juixin Nazaret jidatho no nthi̱ꞌa̱. 
LUK.18.38	Jeꞌe xa seen ndachro xa:
LUK.18.38	—¡Jesús, chujnii David, thiakunuana jaꞌan!
LUK.18.39	Ko chujni tetaon nthi̱ꞌa̱ binchesatheꞌe na̱ ixin rutenkua xa, aro jeꞌe xa icha suji kuyao xa:
LUK.18.39	—¡Suixin, chujnii David, thiakunuana jaꞌan!
LUK.18.40	Kuthimejan Jesús tabingathjen ko kuetuꞌan ixin rukiauꞌe na̱, ko are ukunchieꞌen thi bagikonꞌa, Jesús banchiangiꞌi ko ndachro:
LUK.18.41	—¿Keꞌe rinao sinthaꞌa ngajin?
LUK.18.41	Ko thi bagikonꞌa ndachro:
LUK.18.41	—Jaꞌan rinaꞌo sikon.
LUK.18.42	Jesús ndachro:
LUK.18.42	—¡Jaꞌa unchao dikon! Jaꞌa ukuxruaꞌan ixin bithikaon na.
LUK.18.43	Ko tuinxion thi bagikonꞌa mee unchao bikon, ko saruee Jesús ko binchesayeꞌe Ndo Dio, ko kain chujni bikon jiꞌi kai binchesayeꞌe na̱ ndo.
LUK.19.1	Kuthimejan Jesús kunixin chujnii biji na̱ rajna Jericó ko kuexiꞌin na̱ bathugaꞌa na̱ rajna. 
LUK.19.2	Ko nthi̱ꞌa̱ beꞌe naa xii biꞌin Zaqueo, xi baketuꞌen kain chujni datse tumii César ko anto tsjé tumi bechunda xa. 
LUK.19.3	Ko Zaqueo binao rugikon kensen Jesús. Aro chroꞌa bikon ixin anto tsjé chujni tethji, ko Zaqueo jiniꞌa beꞌe. 
LUK.19.4	Kuthimejan Zaqueo kuinga bitaon nthiꞌá ixin nchao rugikon Jesús, ko kuani ngagaꞌa naa nthaa diꞌin sicómoro chiaon thi rugatho Jesús. 
LUK.19.5	Are Jesús batho no nthi̱ꞌa̱, jeꞌe tsjeꞌe nui thi jii Zaqueo ko ndachro:
LUK.19.5	—Zaqueo, jaka danianxin yaa ixin jai jaꞌan rinaꞌo sithuna nchiandui.
LUK.19.6	Kuthimejan Zaqueo daka bania ko anto chee ixin Jesús rukji nchianduꞌa. 
LUK.19.7	Are chujni bikon na̱ jiꞌi, kain na̱ chrjuinꞌa nichja na̱ ko ndachro na̱ ixin Jesús kjui bigithuꞌe ngain nchianduꞌa naa xii ncheꞌe jianꞌa. 
LUK.19.8	Kuthimejan Zaqueo bingathjen ko ndachro ngain Jesús:
LUK.19.8	—Tsjexin Suixin, jaꞌan ruchjaꞌa chujni nua ngusinenxin thi richunda. Ko ja̱ chrujan chujni binthayaa ko kuemaa tumii, jaꞌan tsunkjañaa chujni mee noo nthiꞌa icha tsjé thi jaꞌan kuemaa na̱.
LUK.19.9	Ko Jesús ndachro ngain Zaqueo:
LUK.19.9	—Jai Ndo Dio rinao sinthakjan inaa chujni narua jaꞌa ko chujnia, ixin jaꞌa ndua chujnii Abraham. 
LUK.19.10	Ixin jaꞌan, thi Xii juixin ngajni, juiꞌi bikjee ko nthakjan inaa chujni narua thi chujni ndabitjaan.
LUK.19.11	Are chujni xra tethiꞌin na̱ thi jindachro Jesús, jeꞌe kuekin inaa thi kuꞌen ixin uchiaon tediji na̱ Jerusalén, ko chujni xraxaon na̱ ixin thi thetuꞌan Ndo Dio tuin rukexiꞌin. 
LUK.19.12	Mexinxin Jesús ndachro ngain na̱:
LUK.19.12	—Beꞌe naa xii anto renthe ko sakjui kjín ngain inaa nunthe ixin bigayee juachaxin ixin kjan rey, kuthimejan sakjan ngain nuntheꞌe. 
LUK.19.13	Aro saꞌo baye̱e the ni ncheꞌe xree xa ixin bajon xa ngain na̱ nanaa tumi anto renthe, ko ndachro xa ngain na̱: “Nchencheꞌe ra xra tumi jiꞌi tsija nchaꞌon are jaꞌan rukjan na.” 
LUK.19.14	Aro chujni rajnee xa baningakuꞌen na̱ xa, ko ruaꞌan na̱ chujni ixin bikao na̱ juajna ixin rinaoꞌa na̱ ixin xii jiꞌi tsetuꞌan xa. 
LUK.19.15	Aro jeꞌe xa bayée xa juachaxin tsetuꞌan xa, ko are kjan xa rajnee xa baye̱e xa thi the chujni binchegayee xa tumi ixin tsunuꞌe xa kejaꞌin bacha nanaa na̱. 
LUK.19.16	Ko kunchieꞌen thi saꞌo ko ndachro: “Thi naa tumia chjana bacha ithe tumi.” 
LUK.19.17	Jeꞌe rey mee ndachro: “Jaꞌa anto jian ni ncheꞌe xra. Jaꞌa bayakuꞌen thi tsjéꞌa tumi, mexinxin jai jaꞌan ruchjaꞌa juachaxin tsetuꞌen the rajna.” 
LUK.19.18	Kuthimejan kunchieꞌen inaa ko ndachro: “Thi naa tumia suixin chjana bacha inaꞌo tumi.” 
LUK.19.19	Ko xi rey mee kai ndache chujni jiꞌi: “Jaꞌa tsetuꞌen naꞌo rajna.” 
LUK.19.20	Kuthimejan kunchieꞌen inaa xa ko ndachro xa: “Nthiꞌi jii tumia chjana suixin. Jaꞌan kuenchjiꞌan tumi ngaa naa paniito 
LUK.19.21	ixin jaꞌan xraguꞌan ixin suixin naa xii anto cha ngain anseen, ko dantsjeꞌe chujni thi chjeꞌa na̱, ko datsiin thi thengaꞌa.” 
LUK.19.22	Kuthimejan xi rey mee ndachro: “Jaꞌa ni ncheꞌe xra jianꞌa ixin thi ndachro jaꞌa sinthaꞌa jie̱. Ja̱ ubenuꞌa ixin jaꞌan anto cha ansenna, ko dantsjaa chujni thi jaꞌan dajonꞌa ko thjejo thi jaꞌan thengaꞌa, 
LUK.19.23	mexinxin, ¿unda bikanꞌa tumi ngain naa thi dechjian tumi ixin jañaa jaꞌan rugayaa thi dacha tumi are rukjan na nchiania?” 
LUK.19.24	Ko ndachro xi rey ngain thi chujni te nthi̱ꞌa̱: “Dantsjeꞌe ra xa tumi ko dajon ra tumi ngain xi bacha the tumi.” 
LUK.19.25	Ko jeꞌe na̱ ndachro na̱: “Aro chujni mee uchunda the tumi.” 
LUK.19.26	Xi rey mee ndachro: “Jaꞌan ndathjo ra ixin thi chujni uchunda, sayée na̱ icha, aro thi chujni xruꞌin chunda, sachrjeꞌe thi nchion chunda na̱. 
LUK.19.27	Ko kai chujni ningakunna ko binaoꞌa ixin jaꞌan ruketuan na̱, sikuꞌna ra na̱ nthiꞌi ko naduenxon ra na̱ ngathexin kon na.”
LUK.19.28	Kuthimejan, are Jesús juexin nichja jiꞌi, jeꞌe ruee nthiee ko sakjui no Jerusalén. 
LUK.19.29	Ko are uchiaon jidiji rajna Betfagé ko Betania, chiaon jna diꞌin Ntha Olivo, Jesús ndachro ngain yoo chujni bakao:
LUK.19.30	—Thji ra ngain rajnanchjan jii ngathexin kon ná, ko are saso ra nthi̱ꞌa̱ sinchii ra naa kuluchuchjan jichrua ba ko xra xruꞌin chujni detaꞌa ba. Tunxindangeꞌe ra ba ko sikoo ra ba. 
LUK.19.31	Ko ja̱ chrujan chujni sanchiangiꞌa ra ixin unda tetunxindangeꞌe ra ba, jaꞌa ra ndachro ra, Nchaa ná, rugundeꞌe ba.
LUK.19.32	Ko kayui ni kuinchieꞌe Jesús sabinthekji na̱ ko kuꞌen inchin ndachro Jesús. 
LUK.19.33	Ko are utetunxindangeꞌe na̱ kuluchuchjan mee, ni kuluchuꞌe ndachro na̱:
LUK.19.33	—¿Unda tetunxindangeꞌe ra kuluchuchjan yaa?
LUK.19.34	Ko ni tetunxindangeꞌe ba ndachro na̱:
LUK.19.34	—Nchaa ná rugundeꞌe ba.
LUK.19.35	Kuthimejan sabikao na̱ ba ngain Jesús, ko nthi̱ꞌa̱ jeꞌe na̱ kjuajiꞌin na̱ ba thi luntho tetsaa na̱ ko bincheꞌe na̱ ixin Jesús betaꞌa kuluchuchjan mee. 
LUK.19.36	Ko are Jesús icha kunchiaon ngakee rajna Jerusalén, chujni kuingo na̱ nguii ngaa nthiꞌá thi luntho tetsaa na̱ ixin rugatho Jesús. 
LUK.19.37	Ko are uchiaon tediji na̱ thi xinkajinxin na̱ ngain jna Ntha Olivo, kain chujni jiruee ko bithikaon Jesús, kuexiꞌin na̱ kuyao na̱ ixin anto chee na̱ ko binchesayeꞌe na̱ Ndo Dio ixin bikon na̱ anto tsjé thi jian bincheꞌe Jesús. 
LUK.19.38	Ko ndachro na̱:
LUK.19.38	—¡Ndo Dio sinchenchaon thi Rey juii kunixin juachaxiin Ndo Dio! ¡Thi chrjuin tunuꞌe ni jii nthi̱ꞌa̱ ngajni! ¡Ko kain chujni sinchesayeꞌe na̱ ndo!
LUK.19.39	Kuthimejan kanxion xi fariseo te nthi̱ꞌa̱ ngayee chujni binthendachro xa ngain Jesús:
LUK.19.39	—Suixin ke tjaago, nchesatheꞌe chujnia teꞌi.
LUK.19.40	Aro Jesús ndachro ngain xa:
LUK.19.40	—Ja̱ chujni teꞌi rutenkua na̱, xro tsuyao xro.
LUK.19.41	Are Jesús biji chiaon Jerusalén, jeꞌe bikon rajna ko tsjangaxin rajna, 
LUK.19.42	ko ndachro ngain rajna:
LUK.19.42	—¡Ja̱ chujnia rukinxin na̱ jai ixin ruchjaꞌa na̱ thi chrjuin rukunuꞌe ngain anseen na̱! Aro jai mee tabema, ko chroꞌa tsinxin na̱. 
LUK.19.43	Tsii nchaꞌon anto tangi ixin jaꞌa ra, are chujni ningakuꞌan ra sinthe na̱ xraa thjarioꞌo nguixin ngandajin jaꞌa Jerusalén, ko nguixin ngandajin jaꞌa sinthendajin na̱ ko sixiꞌin na̱ ixin suen na̱ chujnia. 
LUK.19.44	Ko nasuenxon na̱ chujnia, ko xruꞌin xro tsinthueꞌa na̱ ngajin ngataꞌa inaa xro. Ko jiꞌi tsuꞌen ixin chujnia bithikaonꞌa na̱ thi nchaꞌon are Ndo Dio juii ndo bitsjaꞌa ra ndo.
LUK.19.45	Kuthimejan Jesús bixiꞌin niꞌngo icha jié ko nthi̱ꞌa̱ bengixin kain chujni tenchekji ko theꞌna. 
LUK.19.46	Ko ndachro ngain na̱:
LUK.19.46	—Ngain Xruen Ndo Dio ndachro: “Nchiania nchia tjauxin ni Ndo Dio.” ¡Aro jaꞌa ra ndadinchechjian ra nchianduꞌa xi cheꞌe!
LUK.19.47	Kain nchaꞌon Jesús bakjaago ngain niꞌngo, aro kain xi daana baketuꞌan ngain icha xi daana, kain xi bakjaago ley ko kain xi baketuꞌan ngain rajna kjuee xa kexreen sincheꞌe xa ixin nasuenxon xa Jesús. 
LUK.19.48	Aro chroꞌa bagireꞌe xa kexreen runcheꞌe xa jamee, ixin kain chujni bakiꞌin na̱ jian thi banichja Jesús.
LUK.20.1	Naa nchaꞌon are Jesús tajii ngaxiꞌin niꞌngo icha jié ixin jinchekueꞌen chujni ixin Ndo Dio ko jindache na̱ ixin thi jian juajna, binthegiji kanxion xi daana baketuꞌan ngain icha xi daana, kanxion xi tjaago ley ko kanxion xi thetuꞌan ngain niꞌngo mee. 
LUK.20.2	Ko binthendachro xa ngain Jesús:
LUK.20.2	—Ndachjejin ni ra keꞌe juachaxin chunda jaꞌa ixin ncheꞌe kain jiꞌi. ¿Ko kensen chjaa juachaxin?
LUK.20.3	Kuthimejan Jesús ndachro ngain xa:
LUK.20.3	—Jaꞌan kai sanchiangiꞌa ra: 
LUK.20.4	¿Kensen ruaꞌan Juan ixin banchegithe chujni? ¿A Ndo Dio o chujni?
LUK.20.5	Aro kuexiꞌin xa banchiangiꞌi choo xa ko ndachro xa:
LUK.20.5	—¿Keꞌe rundachro ná? Ja̱ rundachro ná ixin Ndo Dio ruaꞌan Juan, jeꞌe rundathjo ná: “¿Unda bithikaonꞌa ra remee?” 
LUK.20.6	Ko ja̱ rundachro ná ixin chujni thi ruaꞌan Juan, kainxin chujni nasuenxon ná na̱ kunixin xro ixin jeꞌe na̱ ndua bithikaon na̱ ixin Juan banichja juajnee Ndo Dio.
LUK.20.7	Ko jeꞌe xa binthendachro xa ixin nueꞌa xa kensen ruaꞌan Juan. 
LUK.20.8	Kuthimejan Jesús ndachro ngain xa:
LUK.20.8	—Kai jaꞌan rundathjoꞌa ra keꞌe juachaxin nthaxin kain jiꞌi.
LUK.20.9	Kuthimejan Jesús kuekiin chujni naa thi kuꞌen ko ndachro:
LUK.20.9	—Naa thi bechunda jié jngi kjuenga ntha uva, kuthimejan xi jngiꞌi bajon xa jngi ngain kanxion thi ncheꞌe xra ko ni ncheꞌe xra rukjengeꞌe na ꞌna xi nthatuchjuiin ko jeꞌe xa sakjui xa kjín tsjé nchaꞌon. 
LUK.20.10	Ko are ukunchiaon nchaꞌon are urukaade na̱ tho uva, thi jngiꞌi ruaꞌan ni ncheꞌe xree ngain ni bithueꞌe ntha uva ixin ruchjee na̱ tho jikininxin rugayee. Aro jeꞌe thi ni kuaa jngi mee kuaxin na̱ nthaa thi ruaꞌan xi najni mee ko bengi na̱ ko xruꞌin chjee na̱. 
LUK.20.11	Kuthimejan xi najni ruaꞌan xa inaa ni ncheꞌe xree xa, aro kai bintja na̱, chrjuinꞌa nichja na̱ ixin jeꞌe xa ko bengi na̱ ko xruꞌin chjee na̱. 
LUK.20.12	Xi najni mee kjan xa ruaꞌan xa inaa thi ncheꞌe xra, aro kai bincheniꞌi na̱ ko bengi na̱ ko xruꞌin chjee na̱.
LUK.20.13	’Kuthimejan xi najni mee ndachro xa: “¿Keꞌe sinthaꞌa? Jaꞌan ruruaꞌan thi xanꞌna, xan anto thjuaa. Ko are jeꞌe na̱ sikon na̱ xanꞌna jiꞌi, jeꞌe na̱ jaan, sithikaon na̱ ngain xan.” 
LUK.20.14	Ko ni bithueꞌe ntha uva are bikon na̱ biji xeꞌen xi najni, jeꞌe na̱ ndache choo na̱: “Jiꞌi thi sithueꞌe nguii nunthe jiꞌi. Nasuenxon na̱ xan ko jaꞌan ná sithuaa ná nguixin jngi.” 
LUK.20.15	Kuthimejan bantsjegaxin na̱ xan ngain jngi mee ko naguenxon na̱ xan.
LUK.20.15	Kuthimejan Jesús banchiangi ko ndachro:
LUK.20.15	—Are tsii thi jngiꞌi, ¿keꞌe sincheꞌe ngain ni bithuꞌe ntha uva? 
LUK.20.16	Jaꞌan ndathjo ra ixin are tsii xa nasuenxon xa chujni mee ko sajon xa jngiꞌi xa ngain ujee chujni.
LUK.20.16	Are binthekiꞌin na̱ jiꞌi, jeꞌe na̱ binthendachro na̱:
LUK.20.16	—¡Ndo Dio tsjengijna ná!
LUK.20.17	Aro Jesús tsjeꞌe ngain na̱ ko ndachro:
LUK.20.17	—Mexinxin, ¿keꞌe ruchro thi jitaxin Xruen Ndo Dio?
LUK.20.17	Thi xro ke banchegundaꞌa xi thethe nchia,
LUK.20.17	xro mee xro icha jian keꞌe nchia.
LUK.20.18	Ko kexeꞌo thi setsinga ngataꞌa xro, ndasaaña xro nthauꞌe. Ko ja̱ chrujan thi setsingataꞌa xro ndaruxanthe chringindeꞌe xro.
LUK.20.19	Kain xi daana baketuꞌan ngain icha xi daana ko xi tjaago ley binao xa rutse xa Jesús ixin kuinxin xa ixin Jesús nichja ixin jeꞌe xa. Aro xraguen xa kain chujni. 
LUK.20.20	Mexinxin jeꞌe xa ruaꞌan xa kanxion chujni ixin tsayeꞌe na̱ Jesús ko ni teꞌi xraa anto jian bancheꞌe na̱, ko jañaa runchenichja na̱ Jesús chrujan thi nduaꞌa ko nchao rukjangiꞌi na̱ ngain xi gobernador. 
LUK.20.21	Ko ni tetsayeꞌe Jesús banchiangiꞌi na̱ jeꞌe ko ndachro na̱:
LUK.20.21	—Suixin ke tjaago, jaꞌan ná nuna ná ixin suixin nichja ko nchekueꞌen chujni thi ndua, ko suixin dincheꞌa thi ncheꞌe icha chujni ko ndua dinchekueꞌen chujni nthiee Ndo Dio. 
LUK.20.22	Ndachjejin ni ra: ¿Anchao tsjenga ná ꞌna ngain xi thetuꞌan o naꞌi?
LUK.20.23	Aro Jesús ukunuꞌe thi jianꞌa texraxaon na̱, ko jeꞌe ndachro ngain na̱:
LUK.20.23	—¿Unda rinao ra sincheyana ni ra? 
LUK.20.24	Tjaguꞌna ni ra naa tumi. ¿Kensen ngakon jinganito tumi jiꞌi ko kexreen diꞌin?
LUK.20.24	Jeꞌe na̱ binthendachro na̱:
LUK.20.24	—Ngakon César.
LUK.20.25	Kuthimejan ndachro Jesús ngain na̱:
LUK.20.25	—Mexinxin chjeꞌe ra César thi jikininxin jeꞌe, ko chjeꞌe ra Ndo Dio thi jikininxin jeꞌe ndo.
LUK.20.26	Ko Jesús xruꞌin jianꞌa nichja ngathexin kon chujni ko chroꞌa tse na̱, ko anto kuiseꞌen na̱ ixin jian bagatheꞌe.
LUK.20.27	Kuthimejan kanxion xi saduceo binthekunchieꞌen ngain Jesús. Ko xi saduceo bagithikaonꞌa xa ixin chujni ndadeꞌen ruxechon na̱, mexinxin ndachro xa ngain Jesús:
LUK.20.28	—Suixin ke tjaago, Moisés kuinthuna ná xroon jitaxin ja̱ naa xii chunda chriꞌi ko ndadeꞌen xa ko xruꞌin chjan binchian chriꞌi xa, xichoo xi ndabeꞌen rugunda sekaꞌo xa nchri gaꞌan ko ruchunda nchra chjan ko chjan mee, rukjan xan xraa xeꞌen thi ndabeꞌen. 
LUK.20.29	Ko binthe yaato xii choo xan. Xan saꞌo bekaꞌo xan chriꞌi xan aro ndabeꞌen xan ko xruꞌin chjan kuinthuꞌe xan. 
LUK.20.30	Ko kai xan yuxin bekaꞌo xan nchri gaꞌan mee aro kai ndabeꞌen xan ko xruꞌin chjan kuinthuꞌe xan. 
LUK.20.31	Ko xrajeꞌo kuꞌen xan ninxin ko jañaa kuꞌen kain xan ko biji ngain xan yatuxin ko kain xan beꞌen xan ko xruꞌin chjan kuinthuꞌe xan. 
LUK.20.32	Kuthimejan kai ndabeꞌen nchri gaꞌan mee. 
LUK.20.33	Mexinxin are ruxechon na̱, ¿kexeꞌe thi yaato xii teꞌi tsji xixiꞌi nchra?, ixin kain xan bekaꞌo nchra.
LUK.20.34	Kuthimejan ndachro Jesús ngain xa:
LUK.20.34	—Ngain nunthe jiꞌi, xii ko nchrii thutheꞌe na̱. 
LUK.20.35	Aro chujni jikininxin ruxechon ko tsji ngajni thutheꞌa na̱ ko isajonꞌa na̱ xeꞌen na̱ ixin tsutheꞌe xan, 
LUK.20.36	ko isenꞌa na̱, ko rukjan na̱ inchin angeel Ndo Dio ko uxeꞌen Ndo Dio na̱, ixin jeꞌe na̱ xechon na̱. 
LUK.20.37	Ko ixin thi ndadeꞌen ni ko ruxechon ni, Moisés kjuaago are bikon xruꞌi ngagaꞌa kanchaꞌa, are ndachro ixin Ndo Dio, Dioe Abraham, Isaac ko Jacob. 
LUK.20.38	Ixin Ndo Dio jeꞌa Dioe ni ndadigeꞌen, Ndo Dio, Dioe ni techon. Ko mee ruchro ixin ngathexin kon Ndo Dio kain chujni techon na̱.
LUK.20.39	Kuthimejan kainxion xi tjaago ley binthendachro xa:
LUK.20.39	—Nchao ndachro, Suixin ke tjaago.
LUK.20.40	Ko ixruꞌin ni banchiangi icha ngain Jesús.
LUK.20.41	Ko Jesús ndachro ngain chujni te nthi̱ꞌa̱:
LUK.20.41	—¿Unda chujni ndachro ixin Cristo bachrjeninxin David? 
LUK.20.42	Ixin jeꞌe David ndachro ngain Xruen Salmos:
LUK.20.42	Ndo Dio ndache Nchana:
LUK.20.42	“Dariꞌi ngain rajianxin na,
LUK.20.43	are jaꞌan sakeja kain ni ningakuꞌan chringiꞌi ruthea.”
LUK.20.44	Mexinxin, ja̱ David ndache Cristo, “Nchana”, ¿kexreen rundachro ra ixin xeꞌen?
LUK.20.45	Ko ngathexin kon kain chujni, Jesús ndachro ngain chujni bakao:
LUK.20.46	—Tsjeꞌe ra ixin ncheꞌa ra inchin ncheꞌe xi tjaago ley ixin jeꞌe xa nchexruxiꞌin xa chrji xa kunixin luntho icha jinjini, ko rinao xa ixin chujni sajon na̱ juajna ngain xa ko tsusayeꞌe xa ngain ndaasin, ko ngaxiꞌin niꞌngo jeꞌe xa thjee xa thi ntha xintaon icha renthe ixin dinthetaꞌa xa, ko are thji xa dijine xa jeꞌe xa rinao xa seꞌe xa ngain ntha icha renthe. 
LUK.20.47	Kai dantsjeꞌe xa nchri gaꞌan nchianduꞌa nchra, ko ixin xruꞌin chujni ruxraxaon thi jianꞌa ncheꞌe xa, jeꞌe xa anto see nichjee xa Ndo Dio. Aro xi teꞌi icha tangi tsuꞌen xa.
LUK.21.1	Ngain niꞌngo icha renthe Jesús bikon kexreen chujni anto chunda tumi tedankaa na̱ tumi ngain thi dingachjian tumii niꞌngo. 
LUK.21.2	Kai bikon Jesús naa nchri gaꞌan nua bankaa nchra yoo tumi rentheꞌa. 
LUK.21.3	Ko Jesús ndachro:
LUK.21.3	—Ndua thi rundathjo ra ixin nchri gaꞌan nua jiꞌi bajon nchra icha tsjé ke kain chujni. 
LUK.21.4	Ixin kain chujni bajon na̱ thi tumi xeꞌe na̱, aro jeꞌe nchra, maski nua nchra, bajon nchra kainxin tumi jeꞌe nchra bechunda nchra ixin runenxin nchra.
LUK.21.5	Kanxion chujni bakao Jesús tetjao na̱ ixin niꞌngo icha renthe ko ixin chrjuin xro dikunchjianxin niꞌngo mee, ko icha thi digajon chujni ngain niꞌngo. Kuthimejan Jesús ndachro ngain na̱:
LUK.21.6	—Tsii nchaꞌon are kain thi tedikon ra ruxanthe, ko xruꞌin xro sithuꞌe ngataꞌa inaa xro.
LUK.21.7	Kuthimejan banchiangiꞌi na̱ Jesús ko ndachro na̱:
LUK.21.7	—Suixin ke tjaago, ¿kensa sikuꞌen jiꞌi? ¿Keꞌe saꞌo ruxraago are jiꞌi usikuꞌen?
LUK.21.8	Jesús ndachro:
LUK.21.8	—Jian tsjeꞌe ra ixin xruꞌin kensen sinthayaꞌa ra, ixin anto tsjé chujni tsii ko rundachro na̱: “Jaꞌan thi Cristo na”, ko kai rundachro na̱: “Uchiaon juii nchaꞌon ndatsjexin nunthe.” Aro jaꞌa ra rueꞌa ra na̱. 
LUK.21.9	Ko are tsiꞌin ra ixin tethetukaꞌo choo rajna, jaꞌa ra xraonꞌa ra ixin jiꞌi rugunda tsuꞌen saꞌo, aro xra jeꞌa nchaꞌon ixin undatsjexin nunthe.
LUK.21.10	Jesús xra ndachro ngain na̱:
LUK.21.10	—Chujni naa nunthe tsetukaꞌo chujnii inaa nunthe, ko naa xi thetuꞌan tsetukaꞌo inaa xi thetuꞌan. 
LUK.21.11	Ko kai anto suji tsingi nunthe, seꞌe jintha, ko chin ngain tsjé rajna, ko sikuꞌen tsjé ni naꞌa dikunxin ni nthi̱ꞌa̱ ngajni ko anto sinchexraon ni.
LUK.21.12	’Ko xra tsuenꞌa jiꞌi, are chujni rutse ra na̱ jaꞌa ra ko sinthakinga ra na̱. Ko tsjiꞌo ra na̱ ngain niꞌngo ko tsiaxiꞌan ra na̱ ngain nduꞌa xiiso ko tsjiꞌo ra na̱ ngathexin kon ni rey ko xi gobernador ixin jaꞌan. 
LUK.21.13	Ko are tsuꞌen kain jiꞌi, jaꞌa ra nchao runichja ra ixin jaꞌan. 
LUK.21.14	Ko are mee, xraxaonꞌa ra kexreen rundachro ra ngain thi tsjiꞌo ra na̱, 
LUK.21.15	ixin jaꞌan rundathjo ra thi jaꞌa ra satheꞌe ra ko jian juaxraxaon ruchjaꞌa ra. Ko chujni ningakuꞌan ra tsixinꞌa na̱ ngajin ra ko chroꞌa satheꞌe na̱. 
LUK.21.16	Aro chujni tsjangiꞌa ra, jeꞌo ndudaa ra, xan choo ra, chujnia ra, ko ni jian dakjioꞌo ra. Ko thuꞌa ra nasuenxon ra na̱. 
LUK.21.17	Ko nguixin nunthe runingakuꞌan ra na̱ ixin dithikaon ni ra jaꞌan. 
LUK.21.18	Aro taꞌa ra juachjaon xruꞌin tsuꞌan ra ko xruꞌin xrajaa ra sitjaan. 
LUK.21.19	Ja̱ kainxin nchaꞌon sachrjendeꞌa ra thi ukuiꞌin ra, jañaa rukjan ra inaa chujni narua ko xruꞌin nchaꞌon tsjexin.
LUK.21.20	’Are sikon ra rajna Jerusalén digixindajin xi soldado, jaꞌa ra unuꞌa ra ixin uruxanthe. 
LUK.21.21	Ko are mee thi chujni te Judea satsinga na̱ ngagaꞌa jna. Ko thi ni te ngain rajna Jerusalén satsingaxin na̱ nthi̱ꞌa̱. Ko thi ni sinthe ngataon jngi are mee, irukjanꞌa na̱ ngain rajna. 
LUK.21.22	Ixin ngain nchaꞌon mee tangi tsuꞌen chujni inchin jitaxin ngain Xruen Ndo Dio. 
LUK.21.23	¡Anto tangi sathuꞌe kain ni nchrii sintheyaa chjan ngain nchaꞌon mee o nchrii tenchekai chjan! Ixin are mee anto tangi tsuꞌen chujni nguii nunthe, ko icha tangi tsuꞌen rajna Jerusalén. 
LUK.21.24	Are mee chujni nasuenxon ra na̱ kunixin chia taade ko icha na̱ satsjioꞌo ra na̱ ngain icha nunthe. Ko chujni dithikaonꞌa Ndo Dio sincheꞌe na̱ thi rinao na̱ ngain rajna Jerusalén, ruxethjaja nchaꞌon bayée na̱ juachaxin.
LUK.21.25	’Kuthimejan sikon ni thi xra naꞌa dikunxin ni tuꞌen ngain nchaꞌon, ngain kunithjao ko ngain kunutse. Ko nthiꞌi ngataꞌa nunthe kainxin chujni ruxraon na̱ ixin suji saxruen ndachaon ko suji rukjamangiathe nda. 
LUK.21.26	Chujni ndasenda na̱ ixin juaxraon are ruxraxaon na̱ ixin thi sikuꞌen ngain nunthe jiꞌi ixin kainxin thi jii ngajni ruxranga. 
LUK.21.27	Kuthimejan sikon ni ra jaꞌan, thi Xii juixin ngajni, siꞌi ngakjan naa thjui jidakima kunixin juachaxiin Ndo Dio. 
LUK.21.28	Ko are tsexiꞌin tsuꞌen kain jiꞌi, jaꞌa ra xro xra sinthechon ra, chaꞌa ra ko tsjeꞌe ra ngajni ixin are mee Ndo Dio tsjengijna ra ndo ko isetanꞌa ra thi tangi mee.
LUK.21.29	Jesús kai kuekin naa thi kuꞌen ko ndachro:
LUK.21.29	—Tsjeꞌe ra ntha higo, o kexeꞌo ntha yua. 
LUK.21.30	Are uchriꞌin chanchjeꞌen ntha, jaꞌa ra unuꞌa ra ixin ujitunchiaon kunithjaue chrin. 
LUK.21.31	Ko are sikon ra tsuꞌen kain jiꞌi, jaꞌa ra unuꞌa ra ixin ujitunchiaon nchaꞌon are utsetuꞌan Ndo Dio.
LUK.21.32	’Ndua thi rindathjo ra ixin chujni te jai xra sinthechon na̱ are tsuꞌen kain thi ndathjo ra. 
LUK.21.33	Maski ngajni ko nunthe ndatsjexin, aro kainxin thi jaꞌan ndachrjan tsuꞌen.
LUK.21.34	’Tsjeꞌe ra jian ko tanchrjandaꞌa ra tsuncha ansean ra ixin kain thi jianꞌa jii, inchin thi kuan na̱ ko thi ta na̱ juachjaon ixin thi jii ngataꞌa nunthe jiꞌi, ko jañaa sithjaꞌa ra Ndo Dio tencheꞌe ra thi jianꞌa, 
LUK.21.35	o tsuꞌen xraa naa thi dijekjio ko tse na̱ kuxiigo, jañaa tsii nchaꞌon mee ngain chujni jii nguixin ngataꞌa nunthe. 
LUK.21.36	Mexinxin jaꞌa ra kain nchaꞌon tsjeꞌe ra jian ko nichjeꞌe ra Ndo Dio ixin xruꞌin tsuꞌan ra ngain thi sikuꞌen, ko jamee nchao tsunchieꞌen ra ngajin na jaꞌan, thi Xii juixin ngajni —jañaa ndachro Jesús.
LUK.21.37	Ko nguii nchaꞌon Jesús bakjague chujni ixin Ndo Dio ngain niꞌngo, ko are bakunthie jeꞌe sabakji ixin bagithuꞌe ngagaꞌa thi jnanchjan diꞌin Ntha Olivo. 
LUK.21.38	Ko kain nchaꞌon anto dakao bagiji chujni ngain niꞌngo ixin bakiꞌin na̱ thi bandachro Jesús.
LUK.22.1	Ko uchiaon ujuii thi kiai jine na̱ niuthja chundaꞌa thi nchegeꞌen nchoꞌo, ko mee thi diꞌin kiai pascua. 
LUK.22.2	Ngain nchaꞌon mee, kain xi daana baketuꞌan ngain icha xi daana ko kain xi tjaago ley kjuee na̱ kexreen naruguenxon xa Jesús, aro baxraguen xa ni rajna.
LUK.22.3	Kuthimejan nchiijin bixiꞌin ngain anseen Judas Iscariote, naa thi theyoo chujni bakao Jesús. 
LUK.22.4	Ko Judas jiꞌi kjui bitsjeꞌe xi daana baketuꞌan ngain icha xi daana ko xi jinda ngain niꞌngo, ko binthekjuathexin ixin jeꞌe tsjaago thinoo rutsexin xa Jesús. 
LUK.22.5	Kain xa anto binthechee xa ko kjuathexin choo xa ixin sajon xa tumi ngain Judas. 
LUK.22.6	Ko Judas ndachro ixin nchao jii, ko ukuexiꞌin xraxaon kexreen sinchechieꞌen Jesús ngaa raa xa ko xruꞌin ni rajna rugikon.
LUK.22.7	Ko juii kiai diꞌin pascua are baguen na̱ kuleko ixin banchendusen na̱ ngain Ndo Dio, 
LUK.22.8	ngain nchaꞌon mee Jesús ruaꞌan Pedro ko Juan ko ndachro ngain na̱:
LUK.22.8	—Thji ra dinchechjian ra thi sunthe na̱ ngain kiai jiꞌi.
LUK.22.9	Jeꞌe na̱ ndachro na̱ ngain Jesús:
LUK.22.9	—¿Thinoo rinao sinthachjianxin na̱?
LUK.22.10	Jesús ndachro ngain na̱:
LUK.22.10	—Are jaꞌa ra sigaꞌa ra ngain rajna, setan ra naa xii jidikao naa nchiixra jinda. Rueꞌe ra xa ngain nchia jeꞌe xa sixiꞌin xa, 
LUK.22.11	ko ndache ra thi nchianduꞌa: “Xi tjaago ndachro xa: ¿Thinoo jii nchia sinekianxin kiai pascua thi theyoo chujnina?” 
LUK.22.12	Kuthimejan jeꞌe tsjaguꞌa ra naa nchia jié jii nui. Nthi̱ꞌa̱ nchechjianxin ra thi sunthe ná.
LUK.22.13	Kayui chujni mee sabinthekji na̱ ko bithja na̱ kain inchin ndachro Jesús. Ko nthi̱ꞌa̱ binchechjianxin na̱ thi binekaꞌo na̱ Jesús ngain kiai mee.
LUK.22.14	Ko are ubithja hora, Jesús ko thi theyoo chujni bakao binthendajin na̱ nthanchaon. 
LUK.22.15	Kuthimejan Jesús ndachro ngain na̱:
LUK.22.15	—¡Anto binaꞌo ixin jaꞌin rujine ngajin ra ngain kiai jiꞌi ixin tangi sathua ko seꞌen na! 
LUK.22.16	Ko jaꞌan rindathjo ra irukjanꞌa na sine ngajin ra kiai jiꞌi, ko rukjan sunthe ná nthi̱ꞌa̱ ngajni, thi thetuꞌan Ndo Dio.
LUK.22.17	Ko Jesús tse thi dixin ni vino ko kuexruxiꞌin Ndo Dio, ko ndachro:
LUK.22.17	—Tse ra ko dikoꞌo choo ra, 
LUK.22.18	ixin jaꞌan irukjanꞌa na siꞌi vino, tsija thi thetuꞌan Ndo Dio.
LUK.22.19	Kuthimejan kuaa niuthja, kunchjenga nio ko kuexruxiꞌin Ndo Dio, ko bajon nio ngain na̱ ko ndachro:
LUK.22.19	—Jiꞌi ruchro nthauꞌna thi ruxrajon ixin jaꞌa ra. Ko are jaꞌan isariꞌa ngajin ra jaꞌin ncheꞌe ra ixin ruxraxaunxin ni ra.
LUK.22.20	Ko are ujuexin bine na̱, Jesús kuaa thi dixin ni vino ko ndachro:
LUK.22.20	—Vino jiꞌi ruchro thi jnina singo ixin jaꞌa ra ko jiꞌi thi trato narua nthaꞌa ixin jaꞌa ra.
LUK.22.21	’Aro thi sajon na ngain thi chujni rutse na̱ jaꞌan, jeꞌe rinekiꞌan nthiꞌi ngain nthanetaxin ni. 
LUK.22.22	Ixin jaꞌan, thi Xii juixin ngajni, rugunda seꞌen na inchin jitaxin ngain Xruen Ndo Dio, aro ¡anto tangi tsuꞌen thi rundache chujni ixin rutse na!
LUK.22.23	Kuthimejan thi theyoo chujni bakao Jesús kuexiꞌin na̱ banchiangiꞌi choo na̱ ixin kensen runcheꞌe jiꞌi.
LUK.22.24	Kuthimejan thi theyoo chujni bakao Jesús suji kjuao na̱ ixin kensen icha tsurenthe ngayee na̱. 
LUK.22.25	Aro Jesús ndachro ngain na̱:
LUK.22.25	—Ngain nunthe jiꞌi, kain rey thetuꞌan inchin jeꞌe rinao ko ndachro xa ixin anto jian ncheꞌe xa. 
LUK.22.26	Aro jaꞌa ra rugundaꞌa sincheꞌe ra jañaa, ixin thi sigeꞌe icha renthe ngayaꞌa ra, mee thi icha rentheꞌa seꞌe ngajin ra. Ko thi tsetuꞌan ngayaꞌa ra, yaa thi icha tsjengijna ra. 
LUK.22.27	Ndachjejin ni ra, ¿kensen icha renthe, a thi deꞌe jine ngain nthanetaxin ni o thi ncheꞌe xra ixin dikaan thi jine thi jii ngain nthanetaxin ni? ¿A jeꞌa thi jii ngain nthanetaxin ni, mee thi icha renthe? Aro jaꞌan nthiꞌi riꞌi ngayaꞌa ra inchin naa thi ncheꞌe xra.
LUK.22.28	’Aro jaꞌa ra binthe ra ngajin kainxin nchaꞌon are tangi bathua. 
LUK.22.29	Mexinxin jaꞌan richjaꞌa ra juachaxin tsetuꞌan ra, inchin juachaxin chjana Ndudana, 
LUK.22.30	ixin sinthe ra ko siꞌi ra ngain nthanetaxin ni, are jaꞌan tsetuꞌan, ko sinthe ra ngain ntha xintaon ixin sincheꞌe ra jie̱ ngain chujnii thi theyoo xeꞌen Israel.
LUK.22.31	Ko kai ndachro Jesús:
LUK.22.31	—Simón, Simón; Satanás banchia juachaxin ixin tangi tsuꞌan ra, ko tsuntsjenga ra inchin katrigo. 
LUK.22.32	Aro jaꞌan ubinthatsaan ñao Ndo Dio ixin jaꞌa, ixin rutjañaꞌa ixin jaꞌa chunthia. Ko are jaꞌa rukjan ngajin na inaa, thjengijna icha chujni dithikaon ixin sithikaon na̱ kainxin nchaꞌon.
LUK.22.33	Simón Pedro ndachro ngain Jesús:
LUK.22.33	—Nchana, jaꞌan rinaꞌo tsji ngajin, maski siaxinna inchin suixin, ko thi senxin suixin kai jaꞌan nthi̱ꞌa̱ senxin na.
LUK.22.34	Jesús ndachro ngain Pedro:
LUK.22.34	—Pedro, jaꞌan rindathjo ixin xrarutsjeꞌa kunthaxichia ko jaꞌa unii nthiꞌa rundachro ixin chunxinꞌa na.
LUK.22.35	Kuthimejan Jesús banchiangi ngain chujni bakao ko ndachro:
LUK.22.35	—Are jaꞌan kuetuꞌan ra ixin bindache ra chujni thi jian juajnee Ndo Dio, ko ndathjo ra ixin rukjuioꞌa ra thi tamexin ni ko tumi ko kathe, ¿ako chrujan binthechundaꞌa ra?
LUK.22.35	Jeꞌe na̱ ndachro na̱:
LUK.22.35	—Kain binthechunda ná.
LUK.22.36	Kuthimejan ndachro Jesús ngain na̱:
LUK.22.36	—Ko jai ijeꞌa jamee, jai thjiꞌo ra thi tamexin ni ko tumi, ko xro techundaꞌa ra chia taade, nchekji ra lunthua ra ixin thenanxin ra chia. 
LUK.22.37	Ko jaꞌan rindathjo ra ixin rugunda tsuꞌen ngajin inchin jitaxin ngain Xruen Ndo Dio, thi ndachro: “Ko jeꞌe beꞌen inchin chujni ncheꞌe jianꞌa.” Ixin kain thi jitaxin ixin jaꞌan rugunda tsuꞌen.
LUK.22.38	Kuthimejan jeꞌe na̱ binthendachro na̱:
LUK.22.38	—Nthiꞌi jii yoo chia taade.
LUK.22.38	Ko Jesús ndachro:
LUK.22.38	—Jaꞌa ra thinxinꞌa ra.
LUK.22.39	Kuthimejan bachrje Jesús inchin bancheꞌe kain nchaꞌon ko sakjui ngain jna diꞌin Ntha Olivo, ko chujni bakao ruee na̱ jeꞌe. 
LUK.22.40	Ko are ubiji na̱ nthi̱ꞌa̱, Jesús ndachro ngain na̱:
LUK.22.40	—Nichjeꞌe ra Ndo Dio ixin tsjengijna ra ndo ko sitaꞌa ra sincheꞌe ra thi jianꞌa.
LUK.22.41	Kuthimejan Jesús kunkjínxin ni baruee, inchin kjínxin tjaxin ni naa xro, ko nthi̱ꞌa̱ bethuxin ko nichjee Ndo Dio. 
LUK.22.42	Ko ndachro:
LUK.22.42	—Suixin Ndudana, ja̱ rinao, tanchrjandaꞌa na sathua thi anto tangi tsunna, aro tsuenꞌa inchin jaꞌan rinaꞌo, nchutsuꞌen inchin Suixin rinao.
LUK.22.43	Kuthimejan kununxin naa angeel Ndo Dio ngain Jesús ixin binchesuji anseen jeꞌe. 
LUK.22.44	Ko jeꞌe icha kuaa juachjaon anseen, ko icha nichjee Ndo Dio, ko ndachjiin Jesús kjan inchin jni ko binthji ngain nunthe.
LUK.22.45	Ko are juexin nichjee Ndo Dio bingathjen ko kjui ngain chujni bakao, ko jeꞌe na̱ utatejua na̱ ixin ikuxinꞌa na̱ ixin juachjaon. 
LUK.22.46	Kuthimejan jeꞌe ndachro ngain na̱:
LUK.22.46	—¿Unda tatechrin ra? Dingathjen ra, ko nichjeꞌe ra Ndo Dio ixin tsjengijna ra ko xruꞌin thi jianꞌa sitaꞌa ra.
LUK.22.47	Jesús xra jinichja jañaa are ujuii anto tsjé chujni. Ko thi biꞌin Judas, naa thi theyoo chujni bakao Jesús, jeꞌe mee thi jitaon nthiꞌá, ko kunchieꞌen ngain Jesús ixin kuetuxin. 
LUK.22.48	Kuthimejan Jesús ndachro ngain Judas:
LUK.22.48	—Judas, ¿akuetuxin na ixin kjuaago ixin jaꞌan thi Xii juixin ngajni?
LUK.22.49	Ko ni bakao Jesús, are bikon na̱ jiꞌi, ndachro na̱ ngain jeꞌe:
LUK.22.49	—¿Atsjaaya ná kunixin chia taade?
LUK.22.50	Ko naa ni bakao Jesús bincheniꞌi naa xi ncheꞌe xree xi daana icha renthe, ixin kunchrijiꞌin ndatsjon rajianxin xa. 
LUK.22.51	Aro Jesús ndachro ngain ni bakao:
LUK.22.51	—Tanchrjanda ra xa, ithetuꞌa ra.
LUK.22.51	Kuthimejan Jesús kathe ndatsjuen xii mee ko binchetsexin ndatsjon ko kuxrueꞌen ndatsjon. 
LUK.22.52	Kuthimejan nichja Jesús ngain xi daana baketuꞌan ngain icha xi daana, ko xi bagenda ngain niꞌngo ko xi thetuꞌan ngain rajna ixin juii xa biruee xa, ko jeꞌe ndachro:
LUK.22.52	—¿Ajuiꞌi ra biruena ni ra kunixin chia taade ko nthaa xraa ja̱ rukji naa thi cheꞌe? 
LUK.22.53	Kain nchaꞌon bariꞌi ngajin ra ngain niꞌngo, ko xruꞌin nchaꞌon tse ni ra. Aro jai utsuꞌen jiꞌi ixin unaxin xeꞌe ko nchiijin thi thetuꞌan jaxon.
LUK.22.54	Ko tse na̱ Jesús ko sabikao na̱ ngain nchianduꞌa xi daana icha renthe. Ko Pedro kjín jiruexin. 
LUK.22.55	Nthi̱ꞌa̱ ngain patiue nchia mee kjuaaga na̱ naa xruꞌi ko bixindajin na̱ ixin xixruꞌe na̱. Ko kai Pedro tabeꞌe ngayee na̱. 
LUK.22.56	Kuthimejan naa nchri nchexree xi daana mee, are bikon nchra ixin Pedro tajixixruꞌe ngandeꞌe xruꞌi, tabetsjeꞌe nchra jian ko ndachro nchra:
LUK.22.56	—Kai xii jiꞌi beꞌe xa ngain Jesús.
LUK.22.57	Aro Pedro ndachroꞌa ixin jaan, ko ndachro:
LUK.22.57	—Jaꞌan chunxinꞌa xii mee.
LUK.22.58	Kuthimejan inaa chujni bikon Pedro, ko ndachro:
LUK.22.58	—Kai jaꞌa naa chujni bakao Jesús.
LUK.22.58	Aro Pedro ndachro:
LUK.22.58	—Naꞌi, jaꞌan jeꞌa chujnii jeꞌe.
LUK.22.59	Batho inchin naa hora, kuthimejan inaa chujni kjan ndachro:
LUK.22.59	—Jaan ndua, xii jiꞌi bakao xa Jesús, ixin jeꞌe xa kai Galilea rajnee xa.
LUK.22.60	Ko Pedro ndachro:
LUK.22.60	—Jaꞌan nunaꞌa keꞌe rinichja jaꞌa.
LUK.22.60	Ko are xra jinichja Pedro, tuinxion tsje kunthaxichia. 
LUK.22.61	Ko Jesús ngaria tsjeꞌe Pedro, ko Pedro xraxaon ixin Jesús undachro: “Jai jaꞌa rundachro nii nthiꞌa ixin chunxinꞌa na ko tuinxion rutsje kunthaxichia.” 
LUK.22.62	Kuthimejan Pedro bachrjexin nthi̱ꞌa̱ ko anto bincheniꞌi thi bincheꞌe ko tsjanga.
LUK.22.63	Xi soldado tenda Jesús kjuanua xa ko xrangii xa nthaa. 
LUK.22.64	Kai kuejeꞌe xa jmakon Jesús ko xrangii xa thon ngakon ko ndachro xa:
LUK.22.64	—¡Datsueꞌen kensen bintja!
LUK.22.65	Ko jeꞌe xa anto chrjuinꞌa ndache xa Jesús.
LUK.22.66	Ko are ubingasaan xrathe kain ni joon thetuꞌan ngain rajna, kain xi daana thetuꞌan ngain icha xi daana ko kain xi tjaago ley. Ko nthi̱ꞌa̱ banchiangixin xa Jesús, ko ndachro xa:
LUK.22.67	—Nthiꞌi ndachjejin ni ra, ¿ajaꞌa thi Cristo?
LUK.22.67	Ko jeꞌe ndachro ngain xa:
LUK.22.67	—Ja̱ rundathjo ra ixin jaan, sithikaonꞌa ni ra. 
LUK.22.68	Ko ja̱ sanchiangiꞌa ra chrujan, jaꞌa ra satheꞌa ra ko tsanchrjandaꞌa ni ra satsji. 
LUK.22.69	Aro jai jaꞌan, thi Xii juixin ngajni, usariꞌi ngain rajianxiin Ndo Dio, ndo chunda kainxin juachaxin.
LUK.22.70	Kuthimejan kainxin xa banchiangiꞌi xa Jesús ko ndachro xa:
LUK.22.70	—Mexinxin, ¿ajaꞌa thi Xeꞌen Ndo Dio?
LUK.22.70	Jesús ndachro:
LUK.22.70	—Jaan, jaꞌan, inchin jaꞌa ra ndachro ra.
LUK.22.71	Kuthimejan binthendachro xa:
LUK.22.71	—¿Unda tsjee ná icha chujni runichja ixin thi ncheꞌe Jesús, ja̱ jaꞌan ná ukuiꞌin ná thi jianꞌa ndachro xii jiꞌi?
LUK.23.1	Kuthimejan kainxin xi thetuꞌan bingathjen xa ko bikao xa Jesús ngain Pilato. 
LUK.23.2	Ko nthi̱ꞌa̱ kuexiꞌin xa kjuangiꞌi xa Jesús ko ndachro xa:
LUK.23.2	—Jaꞌan ná bikon ná xii jiꞌi ncheketo xa chujnina ná, kai ndachro xa ixin sajonꞌa ná thi tumi jikininxin sajon ná ngain César, ko ndachro xa ixin jeꞌe xa thi Cristo, ko mee ruchro ixin jeꞌe naa xi thetuꞌan kai.
LUK.23.3	Kuthimejan Pilato banchiangiꞌi Jesús:
LUK.23.3	—¿Ajaꞌa Rey chujni judío?
LUK.23.3	Jesús ndachro:
LUK.23.3	—Jaan, inchin jaꞌa ndachro.
LUK.23.4	Ko Pilato ndachro ngain xi daana baketuꞌan ngain icha xi daana ko ngain kain chujni xrathe nthi̱ꞌa̱:
LUK.23.4	—Jaꞌan xruꞌin jianꞌa dithjaa xii jiꞌi.
LUK.23.5	Aro kain xa icha kuyao xa ko ndachro xa:
LUK.23.5	—Xii jiꞌi bancheketo xa chujni jii nguii nunthe Judea ixin thi tjaago xa. Kuexinxin xa ngain rajna Galilea, ko jai unthiꞌi jincheꞌe xa jamee.
LUK.23.6	Ko are Pilato kuiꞌin jiꞌi, banchiangi a Jesús juixin Galilea. 
LUK.23.7	Ko are Pilato kunuꞌe ixin juixin xa ngain nunthe thetuꞌan Herodes, ruaꞌan xa ngain jeꞌe. Ko ngain nchaꞌon teꞌa kai Herodes beꞌe nthi̱ꞌa̱ Jerusalén. 
LUK.23.8	Ko Herodes anto chee are bikon Jesús ixin jeꞌe anto see jixraxaon rugikon, ixin jeꞌe tsjé kuiꞌin ixin Jesús. Ko Herodes binao rugikon naa thi naꞌa bagikunxin ni runcheꞌe jeꞌe. 
LUK.23.9	Mexinxin Herodes anto tsjé banchiangiꞌi Jesús, aro Jesús xruꞌin batheꞌe. 
LUK.23.10	Ko nthi̱ꞌa̱ binthe tsjé xi daana baketuꞌan ngain icha xi daana ko tsjé xi tjaago ley, ko icha binthekjangiꞌi xa Jesús. 
LUK.23.11	Kuthimejan Herodes kunixin kain xi soldadue, chrjuinꞌa nichja xa ixin Jesús ko binthekjanua xa, ko binchengaa xa naa luntho anto chrjuin inchin lunthue xi thetuꞌan. Kuthimejan Herodes ruaꞌan Jesús ngain Pilato inaa. 
LUK.23.12	Pilato ko Herodes baningakuꞌen choo, aro ngain nchaꞌon mee kuexiꞌin bakao choo jian.
LUK.23.13	Ko Pilato baye̱e kain xi daana baketuꞌan ngain icha xi daana ko kain xi thetuꞌan ngain chujni judío, ko kain chujni rajna, 
LUK.23.14	ko ndachro ngain na̱:
LUK.23.14	—Jaꞌa ra bikuꞌna ra xii jiꞌi inchin naa chujni ncheketo ni rajna, aro jaꞌan banchiangia xa ngathexin kon ra, ko jaꞌan xruꞌin jianꞌa bithjaa xa ixin thi jaꞌa ra tetjangiꞌi ra xa. 
LUK.23.15	Kai Herodes binchekjan xii jiꞌi inaa ixin jeꞌe xruꞌin thi jianꞌa bithjeꞌe xa. Ko xii jiꞌi xruꞌin thi jianꞌa bincheꞌe xa ko jikininxinꞌa seꞌen xa. 
LUK.23.16	Mexinxin jaꞌan tsetuꞌan sikaon xa suji, kuthimejan tsanchrjanda xa satsji xa.
LUK.23.17	Ko ngain kiee rajna, Pilato bakanchrjanda naa thi teaxiꞌin. 
LUK.23.18	Aro kain chujni kuexiꞌin na̱ kuyao na̱ suji ko ndachro na̱:
LUK.23.18	—¡Ncho deꞌen xii yaa ko tanchrjanda Barrabás!
LUK.23.19	Ko Barrabás jiꞌi kuiaxiꞌin na̱ ngain nduꞌa xiiso ixin jeꞌe bancheketo chujni ngain rajna Jerusalén ko ixin naguenxon chujni. 
LUK.23.20	Pilato binao rukanchrjanda Jesús, mexinxin jeꞌe kjan nichja ngain na̱ inaa, 
LUK.23.21	aro jeꞌe na̱ icha seen kuyao na̱ ko ndachro na̱:
LUK.23.21	—¡Tenganito xa ntha cruz! ¡Tenganito xa ntha cruz!
LUK.23.22	Ninxin nthi̱ꞌa̱ ndachro Pilato ngain na̱:
LUK.23.22	—Mexinxin, ¿keꞌe jianꞌa bincheꞌe xii jiꞌi? Jaꞌan xruꞌin jianꞌa dithjaa xa ixin jikininxin seꞌen xa. Jaꞌan tsetuꞌan sikaon xa suji, kuthimejan tsanchrjanda xa satsji xa.
LUK.23.23	Aro jeꞌe na̱ bithuexinꞌa na̱, ko icha kuyao na̱ ko banchieꞌe na̱ Pilato tsenganito Jesús ngain ntha cruz. Aro icha suji kuyao na̱ ko bacha na̱ thi banchia na̱. 
LUK.23.24	Ko Pilato bincheꞌe inchin jeꞌe na̱ binao na̱. 
LUK.23.25	Ko jeꞌe kuanchrjanda sakjui Barrabás thi bancheketo chujni ko naguenxon chujni. Ko jeꞌe Pilato bajon Jesús ngain na̱ ixin runcheꞌe na̱ thi jeꞌe na̱ binao na̱.
LUK.23.26	Ko are satedikao na̱ Jesús ixin rukenganito na̱ ntha cruz, kayakuen na̱ naa xii biꞌin Simón, naa xi rajna Cirene jikjanxin xa ngataon jngi, ko bincheka na̱ ntha cruz ko jeꞌe ruee Jesús.
LUK.23.27	Ko anto tsjé chujni jiruee, ko tsjé nchrii tetsjanga nchra ixin juachjauen Jesús. 
LUK.23.28	Aro Jesús tsjeꞌe kain nchrii mee ko ndachro:
LUK.23.28	—Jaꞌa ra nchri Jerusalén, tsjangaxinꞌa ni ra jaꞌan. Icha jian tsjanga ra ixin tangi tsuꞌan ra ko tsjangaxin ra xaꞌan ra. 
LUK.23.29	Ixin ujitunchiaon nchaꞌon are chujni rundachro na̱: “Anto chrjuin ixin thi nchrii chroꞌa ruchunda chjan, ko binchekunkjinꞌa nchra xan ko thi nchrii binchekaiꞌa xan.” 
LUK.23.30	Ko are mee chujni sanchieꞌe jna setsingataꞌa na̱ jna ko jnachjan tsjamatja na̱. 
LUK.23.31	Ixin ja̱ ngain ntha yua jaꞌin ncheꞌe na̱, ¿mee keꞌe runcheꞌa na̱ ngain ntha xema?
LUK.23.32	Ko kai nthi̱ꞌa̱ tedikao na̱ yoo xi cheꞌe ixin sinthegeꞌen xa kai. 
LUK.23.33	Are ubiji na̱ ngain jna diꞌin Ntha Luro Jaa Chujni, nthi̱ꞌa̱ kuenganito na̱ Jesús ngain ntha cruz ko kai thi yoo xi cheꞌe, naa no rajianxiin Jesús, ko inaa xa no rakjon. 
LUK.23.34	Ko are Jesús ujinganito ntha cruz, ndachro:
LUK.23.34	—Suixin Ndudana, nchetjañeꞌe na̱ ixin nueꞌa na̱ keꞌe tencheꞌe na̱.
LUK.23.34	Ko kain xi soldado kuengaxin xa cha ixin kensen rugacha lunthue Jesús. 
LUK.23.35	Ko tsjé chujni beꞌe nthi̱ꞌa̱ ixin tatetsjeꞌe na̱, ko xi thetuꞌan rajna kjuanua xa Jesús ko ndachro xa:
LUK.23.35	—Jeꞌe nchao kjuengijna icha chujni, ko ncho danianxin ntha cruz, ja̱ ndua jeꞌe thi Cristo, thi ruaꞌan Ndo Dio.
LUK.23.36	Ko kain xi soldado kjuanua xa Jesús, ko binthekunchieꞌen xa ngain ntha cruz ko bajon xa vino san ixin biꞌi Jesús, 
LUK.23.37	ko ndachro xa:
LUK.23.37	—Ja̱ ndua jaꞌa thi Rey thetuꞌen chujni judío, danianxin nthacruz.
LUK.23.38	Ko ngain kon ntha cruz benganito Jesús beꞌe naa nthaa betaxin ngigua griego, latín ko hebreo thi ndachro:
LUK.23.38	“Xii jiꞌi thi Rey thetuꞌen chujni judío.”
LUK.23.39	Ko naa xi cheꞌe jinganito ntha cruz chrjuinꞌa nichja xa ngain Jesús ko ndachro xa:
LUK.23.39	—Ja̱ ndua jaꞌa thi Cristo, danianxin ntha cruz ko nchegania ni ra jaꞌan ná kai.
LUK.23.40	Aro inaa xi cheꞌe binchesatheꞌe choo xa ko ndachro xa:
LUK.23.40	—¿Axraguenꞌa Ndo Dio, jaꞌa thi kai ridathuꞌe tangi? 
LUK.23.41	Jaꞌan ná jikininxin ná jituan ná jiꞌi ixin tethjenga ná ꞌna thi jianꞌa binthoꞌo ná, aro xii jiꞌi xruꞌin jianꞌa bincheꞌe xa.
LUK.23.42	Kuthimejan ndachro xii mee ngain Jesús:
LUK.23.42	—Xraxaon na jaꞌan, are Suixin tsexiꞌin tsetuꞌan.
LUK.23.43	Ko Jesús ndachro:
LUK.23.43	—Jaꞌan rindathjo ixin jai jaꞌa sariꞌi ngajin nthi̱ꞌa̱ ngajni.
LUK.23.44	Are inchin ngusine nchaꞌon, ndakunaxin xeꞌe nguixin ngataꞌa nunthe, ko mee kunchrjeꞌen nii hora. 
LUK.23.45	Ko are ndabanga nchaꞌon, thi manta bethua ngaxiꞌin niꞌngo icha jié, ndabichjedunga manta. 
LUK.23.46	Kuthimejan Jesús suji ndachro:
LUK.23.46	—Suixin Ndudana, ngaa raa Suixin sakee espirituna.
LUK.23.46	Ko are jeꞌe juexin ndachro jiꞌi, ndabeꞌen.
LUK.23.47	Ko are bikon xi capitán romano ixin kexreen kuꞌen, jeꞌe xa xraon xa ko binchesayeꞌe xa Ndo Dio ko ndachro xa:
LUK.23.47	—Jaan, ndua xii jiꞌi xruꞌin jianꞌa jika xa.
LUK.23.48	Ko kain chujni te nthi̱ꞌa̱, are bikon na̱ kain mee, sabinthekji na̱ ko xrangii na̱ thon pechue na̱ ixin anto kuaa na̱ juachjaon. 
LUK.23.49	Ko kain ni jian bechunxin Jesús ko kain ni nchrii juixin Galilea ixin baruee nchra jeꞌe. Kjínxin tabinthe na̱ ixin bikon na̱ kain jiꞌi.
LUK.23.50	Beꞌe naa xii biꞌin José, ko xii jiꞌi anto jian xa ko rajnee xa Arimatea jii nuntheꞌe Judea, ko xii mee, naa xi thetuꞌan ngain niꞌngo. 
LUK.23.51	José jiꞌi jichuꞌen are siketuꞌan Ndo Dio ngataꞌa nunthe. Ko jeꞌe binchexruxinꞌa thi bincheꞌe chujni ngain Jesús. 
LUK.23.52	Mexinxin jeꞌe kjui bitsjeꞌe Pilato ixin biganchia juachaxin ixin sasikao Jesús. 
LUK.23.53	Kuthimejan bincheganianxin na̱ Jesús ntha cruz ko jeꞌe kuensia naa manta rua ko bikiin ngadoꞌo naa thjaue jna thi xra xruꞌin chujni dixrabaa. 
LUK.23.54	Mee kjui viernes tsukjin ko techuꞌen na̱ thi nchaꞌon nchejugaꞌa na̱.
LUK.23.55	Ko kain nchrii juixin Galilea ixin ruee nchra Jesús chiaon jidikauxin nchra José ixin binthetsjeꞌe nchra kexreen bixranxiꞌin na̱ Jesús ngain chinthi. 
LUK.23.56	Ko are sakjan nchra nchianduꞌa nchra, binchechjian nchra ndaxrajni ixin rukinga nchra nthauꞌe Jesús. Kuthimejan ngain thi nchaꞌon nchejugaꞌa na̱, jeꞌe nchra binthenchejugaꞌa nchra kai inchin thetuꞌan ley bayée Moisés.
LUK.24.1	Domingo, thi nchaꞌon thexinxin semana, nduuyo kain nchrii kjan nchra ngain chinthiꞌi Jesús, ko bikao nchra ndaxrajni binchechjian nchra, ko kjui icha nchrii kai. 
LUK.24.2	Ko are binthegiji nchra nthi̱ꞌa̱ bikon nchra ixin dikingi xro jiree chinthiꞌi Jesús. 
LUK.24.3	Ko jeꞌe nchra binthegixiꞌin nchra chinthi mee, aro ibithjaꞌa nchra Jesús. 
LUK.24.4	Ko anto binthexraon nchra ko ibenueꞌa nchra keꞌe runcheꞌe nchra, are bikon nchra yoo xii tatengathjen ngaka nchra ko lunthue xa tedakima luntho. 
LUK.24.5	Ko jeꞌe nchra anto binthexraon nchra ko bisetaꞌa nchra nunthe, ko kayui thi xii binthendachro:
LUK.24.5	—¿Unda jaꞌa ra tethjee ra ngakjan ni ndadigeꞌen thi jichon jai? 
LUK.24.6	Jesús ikoꞌa nthiꞌi ixin jeꞌe xechon. Xraxaon ra kexreen ndathjo ra are jeꞌe xra beꞌe ngain nunthe Galilea. 
LUK.24.7	Are ndachro: Jaꞌan thi Xii juixin ngajni, rugunda sajon na na̱ ngaa raa chujni ncheꞌe jianꞌa, ko jeꞌe na̱ tsenganito na̱ ngain ntha cruz, aro ngain nchaꞌon ninxin ruxechon na.
LUK.24.8	Kuthimejan xraxaon kain nchrii mee thi ndachro Jesús. 
LUK.24.9	Ko are kjanxin nchra ngain chinthi, kuekin nchra kain jiꞌi ngain thi thejngo chujni bakao Jesús, ko ngain icha chujni kai. 
LUK.24.10	Ko María Magdalena, Juana ko inaa María janee Jacobo ko ikanxin nchrii, ni teꞌi thi bikao juajna jiꞌi ngain thi thejngo chujni bakao Jesús. 
LUK.24.11	Aro chujni bakao Jesús bithikaonꞌa na̱ thi ndachro kain nchrii teꞌi.
LUK.24.12	Aro Pedro bingathjen ko kuinga bitsjeꞌe chinthi. Ko are jeꞌe tsjeꞌe ngaxiꞌin chinthi, jeꞌo bikon thi manta besia Jesús. Kuthimejan sakjan ngain nchia ko anto xraxaon ixin thi kuꞌen jiꞌi.
LUK.24.13	Ngain xrajeꞌo nchaꞌon mee, yoo chujni bagithikaon Jesús satethji na̱ ngain rajna diꞌin Emaús, ko inchin thejngo kilómetro kjínxin jikauxin rajna Jerusalén. 
LUK.24.14	Ko thinga tetjao na̱ ixin kain thi kuꞌen Jesús. 
LUK.24.15	Ko are jeꞌe na̱ tetjao na̱ mee, Jesús kunchieꞌen ko kuexiꞌin kjuao na̱ ko sabikao na̱. 
LUK.24.16	Aro jeꞌe na̱ maski bikon na̱, chroꞌa batsuan na̱ Jesús ixin xraa keꞌe jitauꞌen kon na̱. 
LUK.24.17	Kuthimejan Jesús banchiangi ngain na̱ ko ndachro:
LUK.24.17	—¿Keꞌe tethekin ra ngatja nthiꞌá?, ko, ¿unda techiꞌin ra?
LUK.24.18	Ko thi diꞌin Cleofas ndachro:
LUK.24.18	—Nguixin nunthe nuꞌe thi kuꞌen nthi̱ꞌa̱ Jerusalén ngain nchaꞌon teꞌa. ¿Jeꞌo jaꞌa thi nuaꞌa keꞌe kuꞌen maski nthi̱ꞌa̱ riꞌi?
LUK.24.19	Kuthimejan Jesús banchiangi:
LUK.24.19	—¿Keꞌe kuꞌen?
LUK.24.19	Ko jeꞌe na̱ ndachro na̱:
LUK.24.19	—Thi kuꞌen Jesús, thi juixin Nazaret, thi kjui naa thi bagayee juajnee Ndo Dio. Ko jeꞌe bechunda anto tsjé juachaxin ngathexin kon Ndo Dio ko ngathexin kon chujni ixin thi bancheꞌe ko thi banichja. 
LUK.24.20	Aro kain xi daana thetuꞌen icha xi daana ko kain xi thetuꞌan rajna binchechieꞌen xa Jesús ngain ni romano ixin naguenxon na̱ nganito ntha cruz. 
LUK.24.21	Jaꞌan ná chuan ná ixin jeꞌe thi rukjengijna chujni te ngain nunthe Israel. Ko jai uchunda nii nchaꞌon ndabeꞌen. 
LUK.24.22	Ko kanxion nchrii chrji ngajin ná, dinthekji nchra nduuyo ngain chinthiꞌi Jesús ko jaꞌan ná anto xraon na̱ 
LUK.24.23	ixin thi ndachjejin ná nchra, ixin binthegitjaꞌa nchra Jesús ngain chinthi ko ixin kai binthegikon nchra yoo angeel Ndo Dio ko ángel teꞌi binthendachro ixin Jesús jichon. 
LUK.24.24	Kuthimejan kanxion xi bakjiꞌan ná kjui xa ngain chinthi, ko ndua bikon xa inchin ndachro ni nchrii, aro binthegikonꞌa xa Jesús.
LUK.24.25	Ko Jesús ndachro ngain kayui xii mee:
LUK.24.25	—¡Thinxinꞌa ra, ko anto tetunchrjaꞌan ra ixin sithikaon ra kain thi bindachro ni bagayee juajnee Ndo Dio! 
LUK.24.26	¿Anuaꞌa ra ixin Cristo rukuꞌen kain thi tangi jiꞌi, kuthimejan sarukji ngajni, nthi̱ꞌa̱ thi tsetuꞌan?
LUK.24.27	Ko jeꞌe kuexiꞌin ndache na̱ keꞌe ruchro kain thi jitaxin Xruen Ndo Dio thi jinichja ixin Jesús; kuexinxin ngain Xruen Moisés, kuthimejan ngain Xroon dikji̱n kain ni bagayee juajnee Ndo Dio.
LUK.24.28	Are biji na̱ ngain rajna satethji na̱, Jesús xraa bincheꞌe ixin sarukji icha kjín. 
LUK.24.29	Aro jeꞌe na̱ anto binchetseꞌen na̱ ñao ixin sithuꞌe ngain na̱, ko ndachro na̱:
LUK.24.29	—Dithuꞌa nthiꞌi ngajin ná ixin undajitunaxin xeꞌe.
LUK.24.29	Ko Jesús bixiꞌin nchia ko bithuꞌe ngain na̱. 
LUK.24.30	Ko are jeꞌe utabeꞌe ngain na̱ ngain nthanetaxin ni, kuaa niuthja ko binchenchaon nio. Kuthimejan kunchjenga nio ko bajon nio ngain na̱. 
LUK.24.31	Kuthimejan Ndo Dio chjee na̱ juachaxin ixin batsuan na̱ Jesús aro jeꞌe ndabitjaan ngathexin kon na̱. 
LUK.24.32	Ko ndache choo na̱:
LUK.24.32	—Anto chrjuin kunuꞌe ansean ná are jeꞌe jinichjaa ná ngatja nthiꞌá ko jindathjo ná thi jitaxin Xruen Ndo Dio.
LUK.24.33	Ko bingathjenbeꞌo na̱ ko sakjan na̱ Jerusalén. Nthi̱ꞌa̱ bithjaxin na̱ thi thejngo chujni bagakao Jesús kunixin icha ni bagakao na̱. 
LUK.24.34	Ko ndachro na̱:
LUK.24.34	—Jaan, ndua xechon Jesús, ixin kununxin ngain Pedro.
LUK.24.35	Kuthimejan yui thi xii ndachro xa thi kuꞌen ngatja nthiꞌa, ko kexreen batsuan xa Jesús are jeꞌe kunchjenga niuthja.
LUK.24.36	Xra tetjao na̱ ixin jiꞌi, are ukununxin Jesús ngayee na̱ ko bajon juajna ngain na̱ ko ndachro:
LUK.24.36	—Dio tekoꞌo ra.
LUK.24.37	Jeꞌe na̱ anto binthexraon na̱ ixin xraxaon na̱ ixin bikon na̱ nthancheen naa ni ndadigeꞌen. 
LUK.24.38	Ko Jesús ndachro ngain na̱:
LUK.24.38	—¿Unda anto texraon ra? ¿Unda xra dithikaonꞌa ni ra? 
LUK.24.39	Tsjexin ra ngain rana ko ngain ruthena thi bincheniꞌi na̱. Kathe ni ra ja̱ rinao ra, ko sikon ra ixin jaꞌan Jesús na, ixin nthanchaꞌan chundaꞌa nthao ko nthaluro inchin thi jaꞌan richunda jaxon.
LUK.24.40	Are jeꞌe ndachro jiꞌi, jeꞌe kjuaago raa ko ruthee thi bidoꞌo chia nthi̱ꞌa̱ nganito ntha cruz. 
LUK.24.41	Aro jeꞌe na̱ nchin xraon na̱ ko nchin chee na̱ xraa chroꞌa bithikaon na̱ thi jidikon na̱, ko Jesús ndachro ngain na̱:
LUK.24.41	—¿A jii thi sinexin ni?
LUK.24.42	Kuthimejan chjee na̱ Jesús rioꞌo kuchee dichjan ko rioꞌo tsjeen kurmeena. 
LUK.24.43	Ko Jesús juine ngathexin kon na̱. 
LUK.24.44	Kuthimejan ndachro:
LUK.24.44	—Jiꞌi ndathjo ra are jaꞌan xra bariꞌi ngajin ra, ixin rugunda rukuꞌen thi bikunna inchin jitaxin ngain ley bayée Moisés ko ngain Xroon dikji̱n ni bagayée juajnee Ndo Dio ko ngain salmo.
LUK.24.45	Kuthimejan jeꞌe bajon juachaxin kuinxin na̱ thi jitaxin ngain Xruen Ndo Dio, 
LUK.24.46	ko ndachro ngain na̱:
LUK.24.46	—Jaꞌin jitaxin ngain Xruen Ndo Dio ixin Cristo rugunda ndaseꞌen, ko nchaꞌon ninxin jeꞌe ruxechon. 
LUK.24.47	Ko kai kunixin juachaxiin Jesucristo tsjiꞌo ra juajna, ko tsexinxin ra Jerusalén kuthimejan nguixin nunthe. Ko rundache ra chujni ixin rukjan na̱ ngain Ndo Dio ko jeꞌe sinchetjañeꞌe na̱ kain thi jianꞌa ncheꞌe na̱. 
LUK.24.48	Ko jaꞌa ra bikon ra kain thi kunna. 
LUK.24.49	Ko jaꞌan ruruaꞌan ngajin ra thi ndachro Ndudana. Ko tadinthe ra nthiꞌi Jerusalén ixin sayéꞌe ra thi juachaxin tsixin ngajni.
LUK.24.50	Kuthimejan Jesús bachrjekaꞌo na̱ ko sakjui na̱ ngain rajna Betania, ko nthi̱ꞌa̱ jeꞌe tsiin raa ko binchenchaon na̱. 
LUK.24.51	Ko are xrajinchenchaon na̱, ngayee na̱ sakuajinxin ko sakjui ngajni. 
LUK.24.52	Ko jeꞌe na̱ binchesayeꞌe na̱ Jesús, kuthimejan sakjan na̱ Jerusalén, ko anto chee na̱. 
LUK.24.53	Ko kainxin nchaꞌon jeꞌe na̱ binthe na̱ ngain niꞌngo icha jié ixin banchesayeꞌe na̱ Ndo Dio. Jañaa tsuꞌen.
JHN.1.1	Are kainxin kuexiꞌin beꞌe, ubeꞌe thee Ndo Dio, ko tha jiꞌi ubeꞌe ngain ndo, ko tha jiꞌi, jaan, Ndo Dio. 
JHN.1.2	Ko tha ubeꞌe ngain Ndo Dio are kainxin kuexiꞌin beꞌe. 
JHN.1.3	Ko ixin tha mee, Ndo Dio binchechjian kain thi jii; ko ja̱ rugeꞌa tha mee, kain thi jii rukunchjianꞌa. 
JHN.1.4	Ko tha jiꞌi thi nchegechon kain thi kunchjian, ko thi nchegechon ni mee, inchin naa xruꞌi nchengasaan ngain chujni. 
JHN.1.5	Ko thi dingasaan jiꞌi nchengasaan ngain thi naxin xeꞌe, ko thi naxin xeꞌe thixinꞌa ncheganga xruꞌi jiꞌi.
JHN.1.6	Ko Ndo Dio ruaꞌan naa xii diꞌin Juan. 
JHN.1.7	Ko juii xa ixin runichja xa ixin xruꞌi jiꞌi ngain chujni ko rugithikaon na̱ ngain xruꞌi ixin thi jeꞌe nichja. 
JHN.1.8	Ko Juan jeꞌa jeꞌe thi xruꞌi nchengasaan, jeꞌe jeꞌo nichja thi ndua ixin thi xruꞌi nchengasaan mee. 
JHN.1.9	Ko thi ndua xruꞌi nchengasaan jiꞌi, jinchengaseꞌen kain chujni ko uchiaon jithii ngataꞌa nunthe.
JHN.1.10	Ko jeꞌe beꞌe ngain nunthe, ko nunthe kunchjian nunthe ixin jeꞌe tha, aro chujni ngataꞌa nunthe batsuanꞌa na̱ jeꞌe. 
JHN.1.11	Ko juii bigeꞌe ngataꞌa nunthe, aro chujni rajnee bayeꞌa na̱. 
JHN.1.12	Aro kain ni bayée jeꞌe ko bithikaon na̱ ngain, jeꞌe chjee na̱ juachaxin diꞌin na̱ xeꞌen Ndo Dio, 
JHN.1.13	ko jeꞌe na̱ jeꞌa inchin xeꞌen naa ndudaꞌa nthiꞌi ngataꞌa nunthe, ko duanꞌa na̱ inchin kain chujni, ko jeꞌa ixin naa xii juinao ixin chriꞌi runchekunkjiꞌi xeꞌen; jeꞌe na̱ xeꞌen Ndo Dio na̱ ixin jañaa juinao ndo.
JHN.1.14	Ko jeꞌe thi tha mee kjan inchin naa xii ko beꞌe ngayaa ná, ko jeꞌe anto thjueꞌe kainxin chujni ko jeꞌe thi ndua, ko jaꞌan ná bikon ná thi jié juachaxin chunda ixin jeꞌe thi nakuaxinxon Xeꞌen Ndudaa ná, ndo thjen ngajni. 
JHN.1.15	Juan nichja jian ixin jeꞌe, ko ndachro:
JHN.1.15	—Xii jiꞌi, thi jaꞌan bandachrjan: “Tsii naa xii icha renthe ke jaꞌan, ko jeꞌe ubeꞌe icha saꞌo ke jaꞌan.”
JHN.1.16	Ko jeꞌe chunda kain thi jian ko kain ná dayée ná thi jian kainxin nchaꞌon ixin jeꞌe nthanchaon ná. 
JHN.1.17	Ndo Dio binthagatsuan ná ndo ley ixin Moisés, aro ixin Jesucristo binthagatsuan ná ndo thi thjuaa ná ndo ko thi ndua. 
JHN.1.18	Xra xruꞌin chujni dikon Ndo Dio. Jeꞌo thi nakuaxinxon Xeꞌen ndo, thi jian chunxin ndo ko binthagatsuan ná xan jeꞌe ndo.
JHN.1.19	Jiꞌi thi banichja Juan are ni judío ruanxin na̱ rajna Jerusalén kanxion daana ko kanxion ni levita ixin ruganchiangi na̱: “¿Kensen jaꞌa?” 
JHN.1.20	Ko jeꞌe ndachro thi ndua:
JHN.1.20	—Jaꞌan jeꞌa Cristo na.
JHN.1.21	Kuthimejan kjan na̱ banchiangiꞌi na̱:
JHN.1.21	—¿Kensen jaꞌa remee? ¿Ajaꞌa Elías?
JHN.1.21	Ko Juan ndachro:
JHN.1.21	—Naꞌi, jeꞌa jaꞌan.
JHN.1.21	Kuthimejan banchiangiꞌi na̱:
JHN.1.21	—¿Kexreen remee? ¿Ajaꞌa thi dayeꞌe juajnee Ndo Dio?
JHN.1.21	Ko Juan ndachro:
JHN.1.21	—Naꞌi.
JHN.1.22	Kuthimejan ndache na̱:
JHN.1.22	—¿Kensen jaꞌa remee? Ixin rugunda tsjiꞌan ná juajna ngain thi chujni ruaꞌan ná nthiꞌi, ¿keꞌe rundachjejin ni ra ixin kensen jaꞌa remee?
JHN.1.23	Juan ndachro:
JHN.1.23	—Jaꞌan thi tuyao ngagaꞌa jna thi xruꞌin jii ko ndachrjan: “Nchechjian ra naa nthiꞌá nao ixin Nchaa ná”, —jañaa inchin ndachro Isaías, thi bagayée juajnee Ndo Dio.
JHN.1.24	Ko ni teꞌi kjui na̱ ixin jañaa ndachro xi fariseo ko biganchiangiꞌi na̱ Juan kain yaa. 
JHN.1.25	Ko jeꞌe na̱ binthendachro na̱ ngain Juan:
JHN.1.25	—Mexinxin, ja̱ jeꞌa jaꞌa thi Cristo, jeꞌa Elías ko kai jeꞌa thi dayée juajnee Ndo Dio, ¿unda nchegithe chujni?
JHN.1.26	Juan ndachro:
JHN.1.26	—Jaꞌan nthagithe chujni kunixin jinda, aro ngayaꞌa ra xro judío ra jii naa thi chunxinꞌa ra. 
JHN.1.27	Ko jeꞌe tsii ko seꞌe icha renthe ke jaꞌan. Ko jaꞌan jikininxinꞌa na tsunxindangaa kathee.
JHN.1.28	Ko kain jiꞌi kuꞌen nthi̱ꞌa̱ Betábara, tuenxin nda Jordán, thi banchegithexin Juan chujni.
JHN.1.29	Nduexin Juan bikon Jesús jitunchieꞌen ngain jeꞌe, ko ndachro:
JHN.1.29	—Tsjexin ra, xii jiꞌi inchin kulekue Ndo Dio ixin jeꞌe xa tsjenga xa ꞌna kain thi jianꞌa ncheꞌe chujni nthiꞌi ngataꞌa nunthe. 
JHN.1.30	Ixin xi jiꞌi thi jaꞌan bandachrjanxin: “Tsii naa xii icha renthe ke jaꞌan, ko jeꞌe icha saꞌo ubeꞌe ke jaꞌan.” 
JHN.1.31	Ko jaꞌan bechunxianꞌa xii jiꞌi, aro jaꞌan juiꞌi ixin binthagithe chujni kunixin jinda, ko jañaa kain ra satsuan ra xii jiꞌi.
JHN.1.32	Kai ndachro Juan:
JHN.1.32	—Jaꞌan bikon Espíritu Santo xinkajinxin ngajni inchin naa kunthuanajni ko bithuꞌe ba ngataꞌa xii jiꞌi. 
JHN.1.33	Ko jaꞌan bechunxinꞌa xii mee, aro thi kuetunna binthagithe chujni kunixin jinda, jeꞌe ndachjejin na: “Are sikon Espíritu Santo ruxinkajin ko sithuꞌe ngataꞌa naa xii, xii mee thi sinchegithe chujni kunixin Espíritu Santo.” 
JHN.1.34	Ko jaꞌan bikon xii mee, ko ndachrjan ixin jeꞌe xa jaan, ndua, Xeꞌen Ndo Dio xa.
JHN.1.35	Nduexin nthi̱ꞌa̱ beꞌe Juan inaa kunixin yoo ni bagakao jeꞌe. 
JHN.1.36	Ko are bikon Juan batho Jesús, jeꞌe ndachro:
JHN.1.36	—Tsjexin ra, jiꞌi thi kulekue Ndo Dio.
JHN.1.37	Are kayui ni bagakao Juan kuiꞌin na̱ thi ndachro jeꞌe, saruee na̱ Jesús. 
JHN.1.38	Jesús ngaria ko bikon ixin jiruee ni teꞌi, ko ndachro ngain na̱:
JHN.1.38	—¿Keꞌe tethjee ra?
JHN.1.38	Jeꞌe na̱ binthendachro na̱:
JHN.1.38	—Suixin ke tjaago, ¿thinoo dithuꞌa?
JHN.1.39	Jesús ndachro:
JHN.1.39	—Xrakui ra sitsjeꞌe ra.
JHN.1.39	Kuthimejan binthekji kayui ni mee ixin binthegikon na̱ thinoo beꞌe Jesús ko nthi̱ꞌa̱ tabinthegithuꞌe na̱ ngain jeꞌe ixin undakutsukjin, ko mee inchin las cuatro.
JHN.1.40	Ko Andrés, xan choo Simón Pedro, jiꞌi naa thi yoo ni binthekiꞌin thi ndachro Juan ko saruee Jesús. 
JHN.1.41	Andrés saꞌo bithja xan choo, xan diꞌin Simón, ko ndachro ngain xan:
JHN.1.41	—Ubinthoo ná thi Mesías —ko mee ruchro thi Cristo.
JHN.1.42	Kuthimejan Andrés bikao Simón thi jii Jesús, ko are Jesús bikon Simón, ndachro:
JHN.1.42	—Jaꞌa diꞌin Simón, xi tsiꞌi Jonás, aro jai jaꞌa siꞌin Cefas —ko Cefas ruchro Pedro.
JHN.1.43	Nduexin Jesús ndachro kjui nuntheꞌe Galilea, ko nthi̱ꞌa̱ betan Felipe, ko Jesús ndache:
JHN.1.43	—Rueꞌna.
JHN.1.44	Ko rajnee Felipe diꞌin Betsaida, ko kai mee rajnee Andrés ko Pedro. 
JHN.1.45	Ko Felipe bikjee Natanael ko ndache:
JHN.1.45	—Jaꞌan ná bithja ná thi xii ncheꞌe inchin dajin ley dikji̱n Moisés ko thi dikji̱n ni bagayée juajnee Ndo Dio, ko mee Jesús xi tsiꞌi José thi juixin rajna Nazaret.
JHN.1.46	Ndachro Natanael:
JHN.1.46	—¿Anchao ngain rajna Nazaret sachrjexin chrujan thi jian?
JHN.1.46	Felipe ndachro:
JHN.1.46	—Xrakui sitsjeꞌe.
JHN.1.47	Are Jesús bikon ixin Natanael jitunchieꞌen, jeꞌe ndachro:
JHN.1.47	—Nthiꞌi juii naa xii nduaxin israelita xa ko xii jiꞌi ncheyaꞌa xa.
JHN.1.48	Ko Natanael banchiangiꞌi Jesús:
JHN.1.48	—¿Kexreen chunxinxin na?
JHN.1.48	Ko Jesús ndachro:
JHN.1.48	—Icha saꞌo ke Felipe rugithja, jaꞌan ubikon are tariꞌi ngangiꞌi ntha higo.
JHN.1.49	Ko Natanael ndachro:
JHN.1.49	—Suixin ke tjaago, ¡jaꞌa thi Xeꞌen Ndo Dio ko Rey Israel!
JHN.1.50	Jesús batheꞌe ko ndachro:
JHN.1.50	—¿A bithikaon jeꞌo ixin ndathjo ixin jaꞌan bikon jaꞌa taringaꞌngi ntha higo? ¡Nduaxin jaꞌa sikon icha tsjé thi jian sikuꞌen!
JHN.1.51	Kai ndachro Jesús:
JHN.1.51	—Ndua rindathjo ra ixin jaꞌa ra sikon ra ngajni jixrangee ko angeel Ndo Dio tsajiin ko ruxinkajin thi riꞌi jaꞌan, thi Xii juixin ngajni.
JHN.2.1	Batho nii nchaꞌon ko beꞌe naa kiai ixin kutheꞌe na̱ ngain rajna Caná thi jii ngain nuntheꞌe Galilea, ko janee Jesús nthi̱ꞌa̱ beꞌe jan. 
JHN.2.2	Ko kai ndache na̱ Jesús ixin rukji ngain kiai mee, jeꞌe ko chujnii bakao. 
JHN.2.3	Ko are ndajuexin vino, janee Jesús ndachro jan ngain jeꞌe:
JHN.2.3	—Ichundaꞌa na̱ vino.
JHN.2.4	Ko Jesús ndachro ngain jan:
JHN.2.4	—Suixin, ¿unda ndachjejin na yaa? Xra thiꞌa hora ixin jaꞌan tsjengijna chujni.
JHN.2.5	Aro janee Jesús ndachro jan ngain chujni tedajon thi tediꞌi na̱:
JHN.2.5	—Ncheꞌe ra kain thi jeꞌe xan rundathjo ra xan.
JHN.2.6	Nthi̱ꞌa̱ binthe inkjaon chikuthe dikunchjianxin xro, thi banchegunda ni judío ixin bakunthixin na̱ jinda inchin dikukueꞌen na̱. Ko nanaa chikuthe mee bagikia inchin noo kan o naa renkia litro jinda. 
JHN.2.7	Ko Jesús ndachro:
JHN.2.7	—Nchechre ra kain chikuthe teꞌi.
JHN.2.7	Ko jeꞌe na̱ binchechretankua na̱ kain chikuthe. 
JHN.2.8	Kuthimejan Jesús ndachro ngain na̱:
JHN.2.8	—Anchee, dantsje ra nchin nda ko thjiuꞌe ra thi thjengayaxin vino.
JHN.2.8	Ko jamee bincheꞌe na̱. 
JHN.2.9	Ko thi jinda kiai mee kjuengayaxin jinda dikjan vino, ko jeꞌe benueꞌa thinoo juixin vino mee, aro thi ni bakuchjeeya vino, jaan, benuꞌe na̱ ixin jeꞌe na̱ binchechre na̱ chikuthe mee. Ko thi bakjengayaxin baye̱e xi kutheꞌe, 
JHN.2.10	ko ndachro:
JHN.2.10	—Kainxin chujni saꞌo dajon na̱ thi vino icha jian, ko are kain ni thji ngain kiai uatho digiꞌi na, kuthimejan tunchjeeya na̱ thi vino rentheꞌa. ¡Aro jaꞌa rinchekjexinxin ridajon thi vino icha jian!
JHN.2.11	Nthiꞌi kuexinxin bincheꞌe Jesús thi naꞌa dikunxin ni ngain rajna Caná thi jii ngain nuntheꞌe Galilea ixin bikunxin chujni ixin jeꞌe chunda anto tsjé juachaxin. Ko kain chujni bakao bithikaon na̱ ngain jeꞌe.
JHN.2.12	Ko are juexin jiꞌi, Jesús, janee, xan choo ko kain chujni bakao sakjui na̱ ngain rajna Capernaum, ko nthi̱ꞌa̱ binthe na̱ kanxion nchaꞌon.
JHN.2.13	Ubikunchiaon thi kiai diꞌin pascua ko Jesús kjui ngain rajna Jerusalén. 
JHN.2.14	Ko bithjaxin ngain niꞌngo chujni tenchekji kuxinthaa, kuleko ko kunthua, ko chujni tate nthi̱ꞌa̱ ixin tedasingixinxin na̱ tumi. 
JHN.2.15	Are Jesús bikon jiꞌi, binchechjian naa cuarta kunixin jino ko bantsjexin kain chujni mee nthi̱ꞌa̱, jeꞌe na̱ kunixin kulekue na̱ ko kuxintheꞌe na̱. Ko thi chujni tedasingixin tumi, bankeꞌe tumii na̱ ngataꞌa nunthe ko kjua nthanchauꞌen na̱ ndaꞌa. 
JHN.2.16	Ko ndachro ngain chujni tenchekji kunthuanajni:
JHN.2.16	—¡Dantsjexin ra kain jiꞌi nthiꞌi! ¡Nchekjanꞌa ra nchianduꞌa Ndudana naa ndaasin!
JHN.2.17	Kuthimejan chujni bakao Jesús xraxaon na̱ thi jitaxin ngain Xruen Ndo Dio: “Thi anto chjiguxin na nchiandui, mee nchekiin ansenna.”
JHN.2.18	Ko chujni judío banchiangi na̱ ngain Jesús:
JHN.2.18	—¿Kensen chjaa juachaxin ncheꞌe jiꞌi ko keꞌe tsjaguꞌna ni ra?
JHN.2.19	Jesús ndachro:
JHN.2.19	—Nchexanthe ra niꞌngo jiꞌi, ko nchaꞌon ninxin jaꞌan tsjexin sinthachjian niꞌngo inaa.
JHN.2.20	Ko chujni judío ndachro na̱:
JHN.2.20	—Yoo kan ko inkjaon nano kunchrjeꞌen chujni ixin binchechjian na̱ niꞌngo. ¿Ko jaꞌa ndachro ixin ninkua nchaꞌon sinchechjianxin niꞌngo?
JHN.2.21	Aro Jesús jinichja ixin nthauꞌe. 
JHN.2.22	Mexinxin are Jesús xechon ngayexin ni ndadigeꞌen, kain chujni bakao jeꞌe, xraxaon na̱ thi jeꞌe ndachro, ko bithikaon na̱ thi jitaxin ngain Xruen Ndo Dio ko thi ndachro Jesús ngain na̱.
JHN.2.23	Are Jesús beꞌe ngain rajna Jerusalén ngain kiai diꞌin pascua, anto tsjé chujni bithikaon na̱ ngain jeꞌe are bikon na̱ kain thi naꞌa bagikunxin na̱ bincheꞌe jeꞌe. 
JHN.2.24	Aro Jesús bachunthiaꞌa ngain na̱ ixin jeꞌe bechunxin kain na̱. 
JHN.2.25	Ko jeꞌe gundeꞌa ixin inaa chujni rundache keꞌe ncheꞌe inaa chujni, ixin jeꞌe ubenuꞌe keꞌe xraxaon kain na̱.
JHN.3.1	Beꞌe naa xi fariseo biꞌin Nicodemo, mee kjui naa xii renthe ngayee chujni judío. 
JHN.3.2	Xii jiꞌi thie kjui bitsjeꞌe Jesús ko ndachro xa:
JHN.3.2	—Suixin ke tjaago, nuna ná ixin Ndo Dio ruaꞌan suixin ixin tsjaguꞌna ni ra ixin xruꞌin chujni nchao sincheꞌe tsjé thi naꞌa dikunxin ni inchin ncheꞌe suixin ja̱ koꞌa Ndo Dio ngain chujni mee.
JHN.3.3	Kuthimejan Jesús ndachro:
JHN.3.3	—Ndua thi rindathjo ixin xruꞌin chujni nchao sixiꞌin ngain thi thetuꞌan Ndo Dio ja̱ chujni mee rukjanꞌa tsunkjiꞌi inaa.
JHN.3.4	Ko Nicodemo ndachro:
JHN.3.4	—Aro, ¿kexreen naa xii ujié rukjan tsunkjiꞌi inaa? ¿Anchao rukjan xa ngaxiꞌin tseꞌe janee xa ixin rukjan xa tsunkjiꞌi xa inaa?
JHN.3.5	Ko Jesús ndachro:
JHN.3.5	—Ndua thi rundathjo thi tsunkjixinꞌa ngain jinda ko ngain Espíritu chroꞌa sixiꞌin ngain thi thetuꞌan Ndo Dio. 
JHN.3.6	Kain chujni tunkjixin ngain chujni, jeꞌo chujni na̱. Aro chujni tunkjixin ngain Espíritu, ni mee xeꞌen Ndo Dio. 
JHN.3.7	Thisanꞌa ixin rindathjo: “Kainxin chujni rugunda tsunkjiꞌi na̱ inaa.” 
JHN.3.8	Chrintho danuthe chrintho ko sathji chrintho thi rinao chrintho, ko jaꞌa thiꞌin kexreen daxruen chrintho, aro nuaꞌa thinoo thixin chrintho ko thinoo sathji chrintho. Jañaa kai chroꞌa thinxin ni thi tunkjixin ni ngain Espíritu.
JHN.3.9	Ko Nicodemo kjan banchiangi inaa:
JHN.3.9	—¿Kexreen nchao tsuꞌen jiꞌi?
JHN.3.10	Jesús ndachro:
JHN.3.10	—Jaꞌa naa thi tjaago ley ngain chujni Israel, ¿ko nuaꞌa kain jiꞌi? 
JHN.3.11	Ndua rindathjo, ixin jaꞌan ná nichja ná thi nuna ná ko thi dikon ná, aro jaꞌa ra dithikaonꞌa ra thi jaꞌan ná tendathjo ra. 
JHN.3.12	Ja̱ dithikaonꞌa ra are rinichjaꞌa ra ixin thi jii nthiꞌi ngataꞌa nunthe, ¿kexreen sithikaon ra ja̱ runichjaꞌa ra ixin thi jii nthi̱ꞌa̱ ngajni?
JHN.3.13	’Xruꞌin chujni kuajiin ngajni ko kjan juii, jeꞌo jaꞌan, thi Xii juixin ngajni. 
JHN.3.14	Ko jañaa inchin Moisés batsiin naa kunchee kunchjianxin chia nthi̱ꞌa̱ ngagaꞌa jna thi xruꞌin jii, kai jaꞌan, thi Xii juixin ngajni, rugunda satsiin na na̱ nui, 
JHN.3.15	ko jañaa kain chujni sithikaon na̱ ngajin, chujni mee tsjiꞌa na̱ ngain xruꞌi dangaꞌa, ko rukjan na̱ inaa chujni narua thi xruꞌin nchaꞌon tsjexin.
JHN.3.16	’Ndudana thjen ngajni anto thjueꞌe ndo kainxin chujni ngataꞌa nunthe, mexinxin bajon na ndo jaꞌan, thi nakuaxinxon Xeꞌen Ndo ixin kainxin chujni dithikaon na jaꞌan tsjiꞌa na̱ ngain thi xruꞌi dangaꞌa, ko rukjan na̱ inaa chujni narua thi xruꞌin nchaꞌon tsjexin. 
JHN.3.17	Ixin Ndo Dio ruanꞌa na ndo jaꞌan, thi Xeꞌen ndo, ngataꞌa nunthe ixin sincheꞌe xan jie̱; Ndo Dio ruaꞌan na jaꞌan ixin tsjengijna kainxin chujni ixin rukjan na̱ inaa chujni narua.
JHN.3.18	’Thi dithikaon na jaꞌan, thi Xeꞌen Ndo Dio, chujni mee isuenꞌa na̱ jie̱, aro thi dithikaonꞌa na jaꞌan, ni yaa undachro Ndo Dio ixin sueꞌen jie̱ ixin bithikaonꞌa na na̱ jaꞌan, thi nakuaxinxon Xeꞌen ndo. 
JHN.3.19	Ko jiꞌi thi suanxin jie̱: Ixin xruꞌi nchengasaan juii xrui ngataꞌa nunthe, aro chujni icha thjueꞌe na̱ thi naxin xeꞌe ixin ncheꞌe na̱ juxon thi jianꞌa. 
JHN.3.20	Ko kain chujni ncheꞌe thi jianꞌa ningakuꞌen na̱ thi xruꞌi nchengasaan ko tunchienꞌa na̱ ngain thi nchengasaan jiꞌi ixin xraon na̱ tsununxin thi jianꞌa ncheꞌe na̱. 
JHN.3.21	Aro chujni ncheꞌe thi jian tunchieꞌen ngain thi xruꞌi nchengasaan ixin sikon icha chujni ixin jeꞌe na̱ tencheꞌe na̱ inchin rinao Ndo Dio.
JHN.3.22	Kuthimejan Jesús kunixin ni bakao sakjui na̱ ngain nunthe Judea, ko nthi̱ꞌa̱ beꞌe Jesús kanxion nchaꞌon kunixin chujni bakao, ko banchegithe na̱ chujni. 
JHN.3.23	Ko kai Juan banchegithe chujni ngain rajna diꞌin Enón, chiaon ngain rajna Salim ixin nthi̱ꞌa̱ anto yee jinda beꞌe ko chujni bakji ixin jeꞌe banchegithe na̱. 
JHN.3.24	Jiꞌi kuꞌen are xra biaxinꞌa Juan ngain nduꞌa xiiso.
JHN.3.25	Kuthimejan chujni bakao Juan kunixin kanxion ni judío kuyauthe choo na̱ ixin kexreen tsurua na̱ ngain Ndo Dio. 
JHN.3.26	Kuthimejan ni bakao Juan kjui na̱ ngain jeꞌe ko ndachro na̱:
JHN.3.26	—Suixin ke tjaago, thi beꞌe ngajin tuenxin nda Jordán ko thi jaꞌa nichja jian ixin jeꞌe, ko jai jeꞌe jinchegithe chujni ko kainxin na̱ thji na̱ ngain jeꞌe.
JHN.3.27	Ko Juan ndachro:
JHN.3.27	—Xruꞌin chujni nchao sayée juachaxin ja̱ Ndo Dio sajonꞌa juachaxin ngain na̱. 
JHN.3.28	Jaꞌa ra kuiꞌin ra are ndachrjan: “Jaꞌan jeꞌa thi Cristo na, ixin jaꞌan Ndo Dio ruaꞌan na ixin bitauan nthiꞌá jeꞌe.” 
JHN.3.29	Ngain naa kiai thi thutheꞌe na̱, xi tsutheꞌe mee xi jichunda nchri sekaꞌo xa, aro xi jian dakao xi tsutheꞌe jii xa ngaka xi tsutheꞌe ko thiꞌin xa thi ndachro xi tsutheꞌe, ko anto chee xa are thiꞌin xa thee xi tsutheꞌe. Mexinxin anto chaꞌna ixin Jesús ujii nthiꞌi. 
JHN.3.30	Ko Jesús rugunda icha tsurenthe, ko jaꞌan itsurentheꞌa na.
JHN.3.31	’Thi juixin ngajni, mee thi icha renthe ke kain chujni jii ngain nunthe; ko thi jii ngataꞌa nunthe nichja ixin thi jii ngataꞌa nunthe. Ko thi thixin ngajni, jeꞌe icha renthe ke kain thi jii ngataꞌa nunthe, 
JHN.3.32	ko jeꞌe nichja ixin thi jeꞌe kuiꞌin ko bikon, aro xruꞌin chujni dithikaon thi jeꞌe ndachro. 
JHN.3.33	Aro ja̱ chrujan chujni dithikaon thi jeꞌe ndachro, jañaa xraguxin ixin chujni mee dithikaon ixin Ndo Dio ndachro ndo thi ndua. 
JHN.3.34	Ko thi ruaꞌan Ndo Dio nichja juajnee ndo ixin jeꞌe ndo bajon ndo kain juachaxiin Espíritu Santo ngain jeꞌe. 
JHN.3.35	Ko Ndo Dio thjueꞌe Xeꞌen ndo, ko dajon ndo kainxin juachaxin ngain xan. 
JHN.3.36	Thi dithikaon ngain Xeꞌen ndo kjan inaa chujni narua ko xruꞌin nchaꞌon tsjexin. Aro thi rinaoꞌa dithikaon Xeꞌen Ndo Dio, rukjanꞌa naa chujni narua, ko sayée thi anto suji jie̱ sincheꞌe ndo.
JHN.4.1	Ko Jesús kunuꞌe ixin xi fariseo kuiꞌin xa ixin nchaꞌon ko nchaꞌon icha bakutsjé chujni baruee Jesús ko icha tsjé ni banchegithe jeꞌe ke Juan. 
JHN.4.2	Maski jeꞌa Jesús thi banchegithe na̱, chujni bakao jeꞌe, mee ni banchegithe na̱. 
JHN.4.3	Ko are jeꞌe kunuꞌe thi kuiꞌin xi fariseo, bachrjexin nunthe Judea ko sakjan ngain nunthe Galilea.
JHN.4.4	Ko bunda batho no nunthe Samaria. 
JHN.4.5	Ko nthi̱ꞌa̱ biji ngain naa rajna diꞌin Sicar, chiaon ngain nunthe digajon Jacob ngain xeꞌen, xan biꞌin José. 
JHN.4.6	Ko nthi̱ꞌa̱ beꞌe thi kjui pozue Jacob, ko Jesús undadikunchrjen juixin kjín ko nthi̱ꞌa̱ tabetanda ngandeꞌe pozo. Ko jiꞌi kjui inchin ngusine nchaꞌon. 
JHN.4.7	Ko naa nchri nunthe Samaria juii nchra biruee nchra jinda, ko Jesús ndachro ngain nchra:
JHN.4.7	—Chjana nchin jinda siꞌi.
JHN.4.8	Ko jeꞌo Jesús beꞌe nthi̱ꞌa̱ ixin ni bakao jeꞌe sabinthekji na̱ ngaꞌa rajna ixin bikeꞌna na̱ thi sine na̱. 
JHN.4.9	Nchri nunthe Samaria ndachro nchra ngain Jesús:
JHN.4.9	—¿Jaꞌa naa chujni judío, kexreen ixin danchiana jinda jaꞌan, naa nchri Samaria?
JHN.4.9	(Ixin chujni judío ko ni Samaria xrakaoꞌa choo na̱ jian.) 
JHN.4.10	Ko Jesús batheꞌe ko ndachro:
JHN.4.10	—Ja̱ ruchunxin thi dajon Ndo Dio, ko kensen thi jidanchiaꞌa jinda, jaꞌa kai ruganchieꞌe jinda, ko jeꞌe ruchjaa thi nda nchegechon ni.
JHN.4.11	Thi nchrii ndachro:
JHN.4.11	—Suixin, rechundaꞌa thi segantsjexin nda ko anto niꞌnga jii nda. ¿Thinoo sigantsjexin nda nchegechon ni? 
JHN.4.12	¿A suixin icha renthe ke ndo dachriꞌna ná xrachrjen biꞌin Jacob?, ndo kuinthuꞌe na ná pozo jiꞌi, thi nda jeꞌe ndo bagiꞌi ndo, ko nda bagiꞌi kain xeꞌen ndo ko kain kuxigue ndo.
JHN.4.13	Jesús ndachro:
JHN.4.13	—Kain chujni diꞌi jinda jiꞌi, rukjan seꞌen na̱ jinda inaa; 
JHN.4.14	aro thi chujni siꞌi jinda jaꞌan dajon, ixruꞌin nchaꞌon rukjan seꞌen na̱ jinda inaa ixin thi jinda dajon jaꞌan, kjan inchin naa thi chrinxin jinda ngain anseen chujni mee ko rukjan na̱ inaa chujni narua ko xruꞌin nchaꞌon tsjexin.
JHN.4.15	Ko thi nchrii ndachro:
JHN.4.15	—Suixin, chjana jinda yáa ixin irukjanꞌa seꞌen na jinda inaa, ko isigantsjeꞌa nda nthiꞌi.
JHN.4.16	Jesús ndachro:
JHN.4.16	—Thji, dayeꞌe xixiꞌa, ko siꞌi nthiꞌi.
JHN.4.17	Ko thi nchrii ndachro:
JHN.4.17	—Jaꞌan chundaꞌa xixiꞌna.
JHN.4.17	Ko ndachro Jesús:
JHN.4.17	—Jaan, ndua thi ndachro ixin chundaꞌa xixiꞌa, 
JHN.4.18	ixin jaꞌa ubarikoꞌo naꞌo xii, ko thi xii chunda jai jeꞌa xixiꞌa.
JHN.4.19	Ko nchrii mee ndachro:
JHN.4.19	—Suixin, jaꞌan tununa ixin suixin naa ni dayée juajnee Ndo Dio. 
JHN.4.20	Ni ndo dachriꞌna ná xrachrjen banchesayeꞌe na̱ Ndo Dio ngataꞌa jna jiꞌi, aro jaꞌa ra xro judío ra ndachro ra ixin ngain Jerusalén, nthi̱ꞌa̱ thi jikininxin sinchesayexin ni Ndo Dio.
JHN.4.21	Jesús ndachro:
JHN.4.21	—Dithikaon thi rindathjo ixin tuin tsii nchaꞌon are jaꞌa ra sinchesayeꞌe ra Ndudaa ná ko irugundaꞌa tsji ra ngain jna jiꞌi ko ngain rajna Jerusalén. 
JHN.4.22	Jaꞌa ra xro samaritano ra nuaꞌa ra kensen nchesayeꞌe ra, aro jaꞌan ná, xro judío ná, nuna ná kensen nthasayaa ná, ixin thi tsjengijna chujni tsixin ngain ni judío. 
JHN.4.23	Aro uchiaon juii nchaꞌon, ko jai ujuii nchaon mee ixin chujni ndua nchesayeꞌe Ndudaa ná, sinchesayeꞌe na̱ ndo kunixin espíritu ko thi ndua. Ixin Ndudaa ná thjee ndo chujni jañaa sinchesayeꞌe ndo. 
JHN.4.24	Ndo Dio Espíritu, ko chujni sinchesayeꞌe ndo rugunda sinchesayeꞌe na̱ ndo kunixin espiritue na̱ ko thi ndua.
JHN.4.25	Thi nchrii ndachro:
JHN.4.25	—Jaꞌan nuna ixin tsii thi Mesías, —thi kai diꞌin Cristo—, ko are jeꞌe tsii, jeꞌe rundachjejin ná kain.
JHN.4.26	Jesús ndachro:
JHN.4.26	—Jaꞌan thi Cristo na, thi jinichja ngajin.
JHN.4.27	Ko are mee binthekii chujni bakao Jesús, ko jeꞌe na̱ kuiseꞌen na̱ ixin Jesús jitjao naa nchrii. Aro xruꞌin ni banchiangiꞌi Jesús ixin keꞌe binao o keꞌe jitjao nchrii mee. 
JHN.4.28	Kuthimejan nchrii mee kuinthuꞌe nchixreꞌe nchra nthi̱ꞌa̱ ko sakjui nchra ngagaꞌa rajna ixin bindache nchra chujni:
JHN.4.29	—Xrakui ra sitsjeꞌe ra naa xi ndachjejin na kainxin thi jaꞌan binthaꞌa. ¿Ajeꞌa xi jiꞌi thi Cristo?
JHN.4.30	Kuthimejan tsjé chujni binthegachrjexin na̱ rajna ko binthekji na̱ bitsjeꞌe na̱ thi jii Jesús. 
JHN.4.31	Ko are xra dijiꞌa chujni, ni bakao Jesús binchetseꞌen na̱ ñao ko ndachro na̱:
JHN.4.31	—Suixin ke tjaago, dijinthe.
JHN.4.32	Aro jeꞌe ndachro:
JHN.4.32	—Jaꞌan chunda naa thi jine ko jaꞌa ra chunxinꞌa ra.
JHN.4.33	Ko chujni bakao kuexiꞌin na̱ banchiangiꞌi choo na̱:
JHN.4.33	—¿A chrujan ni juiauꞌe thi bine?
JHN.4.34	Aro Jesús ndachro:
JHN.4.34	—Are jaꞌan nthaꞌa thi rinao thi ruaꞌan na, ko tsjena xree, mee thi jaꞌan jine. 
JHN.4.35	¿A jeꞌa jaꞌa ra ndachro ra: “Xra ditjaan noo kunithjao satsinxin ni thi kuenga ni”? Jaꞌan ndathjo ra: Danthjeꞌe ra jmakon ra ko tsjeꞌe ra jngi diginga ixin unchao tsjejo ni thi udiguan. 
JHN.4.36	Ko thi ncheꞌe xra ixin datse thi diguan, Ndo Dio tsjengeꞌe ꞌna. Ko thi tsee xra tse, mee chujni kjan inaa chujni narua ko xruꞌin nchaꞌon tsjexin. Ko thi thenga ko thi thjejo, kayui na̱ ruchee na̱. 
JHN.4.37	Ixin jañaa chro thi nichja na̱: “Jee thi thenga ko jee thi thjejo.” 
JHN.4.38	Jaꞌan ruaꞌan ra ixin bigatsiin ra tsee thi jaꞌa ra kuengaꞌa ra. Ko ikanxion na̱ ubincheꞌe na̱ xra, ko jai jaꞌa ra thjejo ra thi uguan.
JHN.4.39	Ko tsjé ni samaritano bithikaon na̱ ngain Jesús, jeꞌo ixin thi ndachro thi nchrii: “Jeꞌe ndachjejin na kain thi jaꞌan binthaꞌa.” 
JHN.4.40	Mexinxin ni samaritano kjui na̱ ngain jeꞌe ko binchetseꞌen na̱ ñao ixin tarugithuꞌe ngain na̱. Ko Jesús bithuꞌe ngain na̱ yoo nchaꞌon. 
JHN.4.41	Ko icha tsjé ni bithikaon are kuiꞌin na̱ thi ndachro jeꞌe. 
JHN.4.42	Kuthimejan ndache na̱ thi nchrii jiꞌi:
JHN.4.42	—Jai dithikaꞌon ná jeoꞌa ixin thi jaꞌa ndachjejin ni ra, kai ixin jaꞌan ná kuian ná thi nichja jeꞌe, ko nuna ná ixin ndua jeꞌe thi Cristo ko tsjengijna kain chujni ngataꞌa nunthe rukjan na̱ inaa chujni narua.
JHN.4.43	Batho thi yoo nchaꞌon, kuthimejan Jesús bachrjexin nunthe Samaria ko sakjui ngain nunthe Galilea. 
JHN.4.44	Ko Jesús ndachro: “Xruꞌin profetee Ndo Dio tusayeꞌe ngain rajnee profeta.” 
JHN.4.45	Ko chujni Galilea jian bayée na̱ ixin bikon na̱ kain thi bincheꞌe Jesús ngain kiai diꞌin pascua are binthekji na̱ Jerusalén.
JHN.4.46	Ko kjan Jesús ngain rajna Caná ngain nunthe Galilea, thi binchekjan Jesús jinda vino. Ko nthi̱ꞌa̱ beꞌe naa xii bechunda jié juachaxin ngain rey, ko xii jiꞌi bechunda xa naa xeꞌen xa beniꞌi xan ngain rajna Capernaum. 
JHN.4.47	Ko are xii jiꞌi kunuꞌe xa ixin Jesús juixin nunthe Judea ko juii ngain nunthe Galilea, kjui xa bitsjeꞌe xa, ko binchetseꞌen xa ñao Jesús tsji ngain nchianduꞌa xa ixin sinchexrueꞌen xeꞌen xa ixin undajideꞌen xan. 
JHN.4.48	Ko Jesús ndachro:
JHN.4.48	—Jaꞌa ra jeꞌo dithikaon ra ngain Ndo Dio ja̱ sikon ra thi naꞌa dikunxin ra.
JHN.4.49	Aro xi thetuꞌan ndachro xa:
JHN.4.49	—Suixin, chjin ná tuin nchiania, ja̱ naꞌi, ndaseꞌen xanꞌna.
JHN.4.50	Jesús ndachro:
JHN.4.50	—Sakjan nchiandui, xaꞌan jichon xan.
JHN.4.50	Thi xii jiꞌi bithikaon thi ndachro Jesús, ko sakjui xa. 
JHN.4.51	Ko are uchiaon jidiji xa nchianduꞌa xa, bachrje ni ncheꞌe xree xa ixin bichuenxin na̱ xa ngatja nthiꞌá, ko ndachro na̱ ngain xa:
JHN.4.51	—Xaꞌan jichon xan.
JHN.4.52	Ko banchiangi xa ngain na̱ ixin ke hora kuexiꞌin xan kunuꞌe xan jian, ko jeꞌe na̱ ndachro na̱:
JHN.4.52	—Jna tsukjin inchin a la una ndabachrjeꞌe xan sua.
JHN.4.53	Kuthimejan ndudaꞌa xraxaon ndo ixin jaan, inchin hora mee ndachro Jesús ngain ndo:
JHN.4.53	—Xaꞌan uxingameꞌe xan.
JHN.4.53	Ko jeꞌe xa kunixin kain ni nduꞌa xa bithikaon na̱ Jesús.
JHN.4.54	Jiꞌi thi yuxin naꞌa bagikunxin chujni bincheꞌe Jesús are jeꞌe kjanxin nunthe Judea ko juii ngain nunthe Galilea.
JHN.5.1	Are batho kanxion nchaꞌon ni judío binchechjian na̱ naa kiai, ko Jesús kjan ngain rajna Jerusalén. 
JHN.5.2	Ko ngain rajna Jerusalén, chiaon thi dixinxin ni rajna thi diꞌin “Thi dixinxin kuleko” nthi̱ꞌa̱ jii naa thi jiria jinda ko ngain ngigua hebreo diꞌin Betesda. Ko thi jiria jinda jindajin naꞌo thjarioꞌo jikeꞌe thi jijanthe. 
JHN.5.3	Ko nthi̱ꞌa̱ te tsjé chujni niꞌi, ni chroꞌa dikon, ni chroꞌa thji ko ni chroꞌa thingi, ko kain chujni mee techuꞌen na̱ tsingi jinda. 
JHN.5.4	Ixin naa ángel nanao baxinkanjio ngain thi jiria jinda ko banchengithjen nda, ko thi niꞌi saꞌo baxinkajingi jinda mee, ndabakuxrueꞌen kexeꞌo chin bechunda. 
JHN.5.5	Ko nthi̱ꞌa̱ beꞌe naa xii ubechunda kan ko thejni nano beniꞌi xa. 
JHN.5.6	Ko are Jesús bikon xii mee tajitsinga xa nthi̱ꞌa̱, jeꞌe ubenuꞌe ixin anto see beniꞌi xa. Mexinxin ndachro ngain xa:
JHN.5.6	—¿Arinao tsuxruaꞌan?
JHN.5.7	Ko thi niꞌi ndachro:
JHN.5.7	—Jaꞌan chundaꞌa kensen ruxrangi na ngain jinda are thingithjen nda, ixin are jaꞌan rinaꞌo singi nda, ko ujee ni dingi saꞌo.
JHN.5.8	Ko Jesús ndachro:
JHN.5.8	—Dingathjen, ko tsiꞌin kaniaꞌa ko thjixin ruthea.
JHN.5.9	Ko tuinxion xii mee ndakuxrueꞌen xa ko tsiin xa kanieꞌe xa ko kuexiꞌin kjuixin ruthee xa. Ko nchaꞌon mee, nchaꞌon banchejugaꞌa na̱. 
JHN.5.10	Mexinxin ni judío ndachro na̱ ngain jeꞌe thi kuxrueꞌen:
JHN.5.10	—Jai nchaꞌon nchejugaꞌa ni, ko jeꞌa jian ixin jaꞌa tsame kaniaꞌa.
JHN.5.11	Thi xii mee ndachro:
JHN.5.11	—Thi binchexruanna ndachjejin na: “Tsiꞌin kaniaꞌa ko thjixin ruthea.”
JHN.5.12	Kuthimejan banchiangiꞌi na̱ ko ndachro na̱:
JHN.5.12	—¿Kensen ndathjo: “Tsiꞌin kaniaꞌa ko thjixin ruthea”?
JHN.5.13	Ko thi xii mee benueꞌa kensen binchexrueꞌen ixin Jesús sadikjixin ngayee chujni te nthi̱ꞌa̱. 
JHN.5.14	Kuthejan Jesús betanxin thi xii mee ngain niꞌngo, ko ndachro ngain xa:
JHN.5.14	—Tsjexin, jaꞌa ukuxruaꞌan, mexinxin ikjanꞌa ncheꞌe thi jianꞌa ko jañaa tsuanꞌa thi icha tangi.
JHN.5.15	Ko thi xii mee sakjui xa bindachro xa ngain ni judío ixin Jesús thi binchexrueꞌen xa. 
JHN.5.16	Ko ni judío ruee na̱ Jesús ixin naruguenxon na̱ ixin jeꞌe banchexrueꞌen ni niꞌi ngain nchaꞌon nchejugaꞌa ni. 
JHN.5.17	Aro Jesús ndachro ngain na̱:
JHN.5.17	—Ndudana kainxin nchaꞌon ncheꞌe ndo xra, ko jaꞌan kai rinthaꞌa xra.
JHN.5.18	Ko ixin jiꞌi ni judío icha bakjee kexreen ruguen na̱ Jesús, ko jeoꞌa ixin banchexrueꞌen ni niꞌi ngain nchaꞌon nchejugaꞌa ni, kai ixin bandachro ixin Ndo Dio, Ndudee jeꞌe, ko jeꞌe inchin jeꞌe ndo.
JHN.5.19	Kuthimejan Jesús ndachro ngain na̱:
JHN.5.19	—Nduaxin thi rundathjo ra, jaꞌan thi Xeꞌen Ndo Dio, chroꞌa sinthaꞌa thi jaꞌon rinaꞌo, jaꞌan nthaꞌa thi dikon ncheꞌe Ndudana ixin kain thi ncheꞌe Ndudana, mee thi nthaꞌa jaꞌan kai. 
JHN.5.20	Ixin Ndudana anto thjue na ndo, ko tjaguꞌna ndo kain thi jeꞌe ndo ncheꞌe ndo, ko xra tsjaago ndo thi icha jié xra sincheꞌe ndo ko jaꞌa ra tsisaꞌan ra are sikon ra jiꞌi. 
JHN.5.21	Jañaa inchin Ndudana nchexechon ndo chujni digeꞌen, jañaa kai jaꞌan, thi Xeꞌen ndo, sinthagechon chujni jaꞌan rinaꞌo. 
JHN.5.22	Ko Ndudana xruꞌin jie̱ sincheꞌe ndo ngain chujni ixin jaꞌan thi bayáa juachaxin sinthaꞌa jie̱ 
JHN.5.23	ixin jaꞌan thi Xeꞌen Ndo Dio, kai sinchesayana na̱ jaꞌan jañaa inchin nchesayeꞌe na̱ jeꞌe ndo. Ko thi nchesayanaꞌa, kaxon nchesayeꞌa Ndudana, ndo ruaꞌan na jaꞌan.
JHN.5.24	’Jaꞌan ndua thi rindathjo ra, thi chujni thiꞌin thi jaꞌan ndachrjan ko dithikaon thi ruaꞌan na jaꞌan, chujni mee kjan na̱ inaa chujni narua ko xruꞌin nchaꞌon tsjexin, ko chujni mee isuenꞌa na̱ jie̱ ixin thi jianꞌa bincheꞌe na̱, ixin jeꞌe na̱ ubayee na̱ juachaxin kjan na̱ inaa chujni narua thi xruꞌin nchaꞌon tsjexin. 
JHN.5.25	Jaꞌan ndua rindathjo ra ixin tsii nchaꞌon, ko nchaon mee ujuii nchaon are chujni chunxinꞌa na ko tsiꞌin na̱ thana jaꞌan, thi Xeꞌen Ndo Dio, chujni mee rukjan na̱ inaa chujni narua ko xruꞌin nchaꞌon tsjexin. 
JHN.5.26	Ixin jañaa inchin Ndudana chunda ndo juachaxin dajon ndo thi nchegechon ni, jañaa kai xrajeꞌo juachaxin mee bayáa jaꞌan ixin sajon thi nchegechon ni. 
JHN.5.27	Ko kai chjana ndo juachaxin sinthaꞌa jie̱ jaꞌan, thi Xii juixin ngajni. 
JHN.5.28	Ko jaꞌa ra thisanꞌa ra ixin jiꞌi ixin tsii nchaꞌon are kain chujni undabeꞌen tsiꞌin na̱ thana, 
JHN.5.29	ko sachrjeduxin na̱ thi texrabaa na̱. Ko ni bincheꞌe thi jian ruxechon na̱ ko ixruꞌin nchaꞌon seꞌen na̱, aro ni bincheꞌe thi jianꞌa ruxechon na̱ ixin suꞌen na̱ jie̱.
JHN.5.30	’Jaꞌan chroꞌa sinthaꞌa thi jaꞌon rinaꞌo. Jaꞌan nthaꞌa jie̱ inchin thetunna Ndudana ko jian nthaꞌa jie̱, ko jaꞌan thjeꞌa sinthaꞌa thi jaꞌan rinaꞌo, ixin jaꞌan nthaꞌa thi rinao Ndudana, ndo ruaꞌan na. 
JHN.5.31	Ja̱ jaꞌon rundachrjan ixin jaꞌan anto jian na, mee xruꞌin xree. 
JHN.5.32	Aro jii naa thi nichja ixin kensen na jaꞌan, ko thi nichja jeꞌe ixin jaꞌan, jaan ndua. 
JHN.5.33	Jaꞌa ra ruaꞌan ra chujni ixin banchiangiꞌi na̱ Juan, ko thi jeꞌe nichja, jaan, ndua. 
JHN.5.34	Aro jaꞌan rugundanaꞌa ixin chujni runichja na̱ jian ixin jaꞌan, jeꞌo ndachrjan jiꞌi ixin jaꞌa ra nchao rukjan ra inaa chujni narua. 
JHN.5.35	Juan, beꞌe inchin naa candil bache ko banchengasaan, ko jaꞌa ra chaꞌa ra ixin xruii kainxion nchaꞌon. 
JHN.5.36	Aro jaꞌan chunda inaa thi nichja jian ixin jaꞌan ko icha renthe ke thi nichja Juan, ko mee thi nthaꞌa jaꞌan thi kuetunna Ndudana. Ko mee thi nichja ixin jaꞌan ko nichja ixin Ndudana thi ruaꞌan na. 
JHN.5.37	Ko Ndudana, ndo ruaꞌan na jaꞌan, nichja ndo ixin jaꞌan, ko jaꞌa ra xruꞌin nchaꞌon kuiꞌin ra thee ndo ko xra dikonꞌa ra ndo. 
JHN.5.38	Ko jaꞌa ra dayeꞌa ra juajnee ndo, ixin dithikaonꞌa ni ra jaꞌan, thi jeꞌe ndo ruaꞌan ndo. 
JHN.5.39	Jaꞌa ra anto tsjeꞌe ra Xroon ixin tuenao ra ixin jañaa rukjan ra inaa chujni narua ke xruꞌin nchaꞌon tsjexin, aro Xroon nichja xron ixin jaꞌan. 
JHN.5.40	Aro jaꞌa ra rinaoꞌa ra dithikaon ni ra jaꞌan ko rukjan ra inaa chujni narua ke xruꞌin nchaꞌon tsjexin.
JHN.5.41	’Ko jaꞌan rinaoꞌa ixin chujni runichja chrjuin ixin jaꞌan. 
JHN.5.42	Ko jaꞌan chunxin ra ko nuna ixin jaꞌa ra thjueꞌa ra Ndo Dio. 
JHN.5.43	Ko jaꞌan juiꞌi ixin Ndudana ruaꞌan na ndo, aro jaꞌa ra dayénaꞌa ni ra, aro ja̱ kexeꞌo inaa chujni rukii ko runichja thi jeꞌo xraxaon, chujni mee, jaan, rugayeꞌe ra na̱. 
JHN.5.44	¡Kexreen sithikaon ni ra jaꞌan, ja̱ jeꞌo jaꞌa ra nchesayeꞌe choo ra ko thjeꞌa ra juasaaya thixin ngain Ndo Dio! 
JHN.5.45	Aro xraxaonꞌa ra ixin jaꞌan tsjangiꞌa ra ngathexin kon Ndudana, ko jaꞌa ra chunthia ra thi kji̱n Moisés, ko Moisés thi tsjangiꞌa ra. 
JHN.5.46	Ko ja̱ rugithikaon ra Moisés, kai rugithikaon ni ra jaꞌan, ixin Moisés dikji̱n ixin jaꞌan. 
JHN.5.47	Ko jaꞌa ra ja̱ dithikaonꞌa ra thi jeꞌe dikji̱n, ¿kexreen sithikaon ra thi jaꞌan rindathjo ra?
JHN.6.1	Batho kanxion nchaꞌon, kuthimejan Jesús kjui tuenxin nda Galilea, thi kai diꞌin Tiberias. 
JHN.6.2	Ko tsjé chujni baruee Jesús ixin bagikon na̱ thi naꞌa bagikunxin na̱ bancheꞌe jeꞌe ngain chujni niꞌi. 
JHN.6.3	Kuthimejan Jesús kuani ngain naa jna, ko nthi̱ꞌa̱ tabeꞌe jeꞌe ko ni theyoo bakao. 
JHN.6.4	Ko uchiaon juii kiai bancheꞌe ni judío, thi kiai diꞌin pascua. 
JHN.6.5	Ko are Jesús bikon ixin anto tsjé chujni jiruee, jeꞌe ndachro ngain Felipe:
JHN.6.5	—¿Thinoo sikeꞌna ná thi sine kainxin chujni jiꞌi?
JHN.6.6	Aro Jesús ndachro jañaa ixin bikunxin keꞌe rundachro Felipe aro jeꞌe ubenuꞌe jian keꞌe runcheꞌe. 
JHN.6.7	Ko Felipe ndachro:
JHN.6.7	—Kain tumi dacha naa thi ncheꞌe xra jni kunithjao xra sithjaꞌa tumi sinanxin kain niuthja sine kain chujni jiꞌi.
JHN.6.8	Kuthimejan Andrés, xan choo Simón Pedro, jeꞌe kai naa chujni bakao Jesús, ko jeꞌe Andrés ndachro ngain Jesús:
JHN.6.9	—Nthiꞌi jii naa xichjan chunda naꞌo niuthja dikunchjianxin cebada ko yoo kuchee, aro ¿kexreen siraxin sine kain chujni jiꞌi?
JHN.6.10	Kuthimejan ndachro Jesús:
JHN.6.10	—Ndache ra kainxin na̱ tasinte na̱ ngataꞌa nunthe.
JHN.6.10	Ko anto ka beꞌe nthi̱ꞌa̱ thi binthe kain na̱, ko jeꞌo ni xii binthe inchin naꞌo no̱ na̱. 
JHN.6.11	Kuthimejan Jesús kuaa thi naꞌo niuthja ko kuexruxiꞌin Ndo Dio, kuthimejan bajon niuthja ngain chujni bakao, ko jeꞌe na̱ kunchjeeya na̱ niuthja ngain chujni binthe nthi̱ꞌa̱. Ko xrajeꞌo bincheꞌe Jesús ngain kuchee ko kain na̱ juine na̱ ba ko jian kujeꞌe na̱. 
JHN.6.12	Ko are ujuexin kujeꞌe na̱, Jesús ndachro ngain chujni bakao:
JHN.6.12	—Datse ra kain thi xeꞌe ixin singukuaꞌa.
JHN.6.13	Ko jeꞌe na̱ batse na̱ kain thi xeꞌe ko binchekauntja na̱ theyoo nthaxra thi niuthja dikunchjianxin cebada xexin juine na̱. 
JHN.6.14	Kuthimejan are kain chujni bikon na̱ ixin Jesús bincheꞌe thi naꞌa bagikunxin na̱ jiꞌi, jeꞌe na̱ ndachro na̱:
JHN.6.14	—Ndua, jeꞌe naa thi dayée juajnee Ndo Dio, thi rukii ngataꞌa nunthe jiꞌi.
JHN.6.15	Aro kain chujni mee binao na̱ sarugikao na̱ Jesús ixin runchekjan na̱ rey na̱, ko jeꞌe kunuꞌe jiꞌi mexinxin jeuxinxion kjan sakjui ngain jna inaa.
JHN.6.16	Ko are undakunthie chujni bakao Jesús kjui na̱ ngain jinda, 
JHN.6.17	ko kuani na̱ naa ntha barko ixin rukatauꞌen na̱ jinda ixin rugiji na̱ ngain rajna Capernaum. Ko undakunaxin xeꞌe ko Jesús xra dijiꞌa ngain na̱. 
JHN.6.18	Ko kuexiꞌin kjua chrintho suji ko jinda anto suji kjamangiathe nda. 
JHN.6.19	Ko are usakjui na̱ inchin naꞌo o inkjaon kilómetro ngatauꞌen jinda, jeꞌe na̱ bikon na̱ Jesús jitunchieꞌen ngain ntha barko ko jithixin ruthee ngatauꞌen nda, ko kain na̱ binthexraon na̱. 
JHN.6.20	Aro jeꞌe ndachro ngain na̱:
JHN.6.20	—¡Jaꞌan juiꞌi, xraonꞌa ra!
JHN.6.21	Ko jeꞌe na̱ ixraonꞌa na̱ ko chuꞌen na̱ ixin Jesús kuani ntha barko, ko tuin biji na̱ ngain nunthe tethji na̱.
JHN.6.22	Ko nduexion kainxin chujni ndabithuꞌe tuenxin ndachaon binthegikon na̱ ixin kain chujni bakao Jesús sabikao na̱ thi nakuaxinxon ntha barko beꞌe nthi̱ꞌa̱ ko bikon na̱ ixin Jesús kjuiꞌa ngain na̱. 
JHN.6.23	Aro kanxion ntha barko juixin rajna Tiberias biji ntha chiaon thi juinenxin na̱ niuthja, nio binchenchaon Jesús. 
JHN.6.24	Ko are chujni bikon na̱ ixin Jesús ko ni bakao jeꞌe ibintheꞌa na̱ nthi̱ꞌa̱, kain chujni kuani na̱ ntha barko ko sakjui na̱ ngain rajna Capernaum ixin bikjee na̱ Jesús.
JHN.6.25	Ko are ubiji na̱ tuenxin jinda, betan na̱ Jesús ko banchiangiꞌi na̱:
JHN.6.25	—Suixin ke tjaago, ¿kensa juiꞌi nthiꞌi?
JHN.6.26	Aro Jesús ndachro ngain na̱:
JHN.6.26	—Jaan ndua thi rindathjo ra ixin jaꞌa ra thjee ni ra aro jeꞌa ixin thi naꞌa bikunxin ra binthaꞌa, jaꞌa ra thjee ni ra ixin juinthe ra ko jian kujaꞌa ra. 
JHN.6.27	Ko ncheꞌe ra xra, aro jeꞌa ixin thi jine ni ixin yaa ndathjexin, ncheꞌe ra xra ixin thi nchekjan ni inaa chujni narua ko xruꞌin nchaꞌon tsjexin. Ko jaꞌan thi Xii juixin ngajni, ruchjaꞌa ra jeꞌe mee ixin Ndo Dio Ndudana chjana ndo juachaxin mee.
JHN.6.28	Kuthimejan banchiangi na̱ ko ndachro na̱:
JHN.6.28	—¿Keꞌe rinao Ndo Dio ixin jaꞌan ná sinthaꞌa ná?
JHN.6.29	Ko Jesús ndachro:
JHN.6.29	—Ndo Dio rinao ndo ixin jaꞌa ra dithikaon ni ra jaꞌan, thi jeꞌe ndo ruaꞌan ndo.
JHN.6.30	Kuthimejan banchiangiꞌi na̱ Jesús ko ndachro na̱:
JHN.6.30	—¿Keꞌe thi xra naꞌa dikunxin ná sincheꞌe jaꞌa, ixin jaꞌan ná sithikaꞌon ná? ¿Keꞌe nchao sincheꞌe? 
JHN.6.31	Ni ndo dachriꞌna ná xrachrjen juine na̱ maná ngain jna thi xruꞌin jii, jañaa inchin jitaxin ngain Xruen Ndo Dio: “Ngajni xinkajinxin niuthja bajon ndo juine na̱.”
JHN.6.32	Ko Jesús ndachro:
JHN.6.32	—Jaꞌan ndua thi rindathjo ra ixin jeꞌa Moisés thi chjaa ra niuthja juixin ngajni, Ndudana dajon ndo thi niuthja ndua juixin ngajni. 
JHN.6.33	Ko niuthja dajon Ndo Dio, mee thi juixin ngajni ko jeꞌe nchekjan chujni inaa chujni narua.
JHN.6.34	Kuthimejan ndachro na̱:
JHN.6.34	—Nchana ná, kainxin nchaꞌon chjana ni ra niuthja yaa.
JHN.6.35	Ko Jesús ndachro ngain na̱:
JHN.6.35	—Jaꞌan thi niuthja nchegechon chujni. Thi chujni tsii ngajin xruꞌin nchaꞌon seꞌen na̱ jintha, ko thi sithikaon na jaꞌan xruꞌin nchaꞌon seꞌen jinda. 
JHN.6.36	Aro undathjo ra, maski ubikon ni ra, jaꞌa ra dithikaonꞌa ni ra. 
JHN.6.37	Kainxin chujni chjana Ndudana, tsii na̱ ngajin, ko kain chujni thii ngajin, jaꞌan sayaa na̱. 
JHN.6.38	Ixin jaꞌan juixin ngajni ko jeꞌa ixin sinthaꞌa thi jaꞌan rinaꞌo, jaꞌan juiꞌi ixin sinthaꞌa thi rinao thi ruaꞌan na nthiꞌi. 
JHN.6.39	Ko thi rinao thi ruaꞌan na nthiꞌi, mee ke xruꞌin chujni chjana ndo sinthatjaan, ixin jaꞌan sinthaxechon chujni mee ngain thi nchaꞌon are ndatsjexin nunthe. 
JHN.6.40	Ixin Ndudana rinao ndo ixin kain chujni satsuan na na̱ jaꞌan, thi Xeꞌen ndo, ko sithikaon na̱ ngajin, rukjan na̱ inaa chujni narua ko xruꞌin nchaꞌon tsjexin, ko jaꞌan sinthaxechon na̱ ngain thi nchaꞌon are ndatsjexin nunthe.
JHN.6.41	Ko ni judío kuexiꞌin na̱ nichja na̱ jianꞌa ixin Jesús ixin jeꞌe ndachro: “Jaꞌan thi niuthja juixin ngajni.” 
JHN.6.42	Ko ndachro na̱:
JHN.6.42	—¿Ajeꞌa jiꞌi Jesús, thi xi tsiꞌi José? Jaꞌan ná chunxin ná ndudee ko janee. ¿Kexreen jeꞌe nchao rundachro ixin jeꞌe juixin ngajni?
JHN.6.43	Kuthimejan Jesús ndachro ngain na̱:
JHN.6.43	—Inichjaꞌa ra jañaa. 
JHN.6.44	Xruꞌin chujni nchao tsii ngajin, ja̱ jeꞌa Ndudana thi tsiaꞌo na na̱, ko jaꞌan sinthaxechon chujni mee ngain thi nchaꞌon are ndatsjexin nunthe. 
JHN.6.45	Ngain xroon dikji̱n ni bagayée juajnee Ndo Dio ndachro: “Ndo Dio sinchekueꞌen kain chujni.” Mexinxin kain chujni kuiꞌin thi ndachro Ndudana ko kuangi ngain jeꞌe ndo, chujni mee thii na̱ ngajin.
JHN.6.46	’Xruꞌin chujni bikon Ndudana, jeꞌo jaꞌan thi juixin ngajni, bikon ndo. 
JHN.6.47	Jaꞌan ndua thi rindathjo ra, thi chujni dithikaon ngajin, chujni mee rukjan na̱ inaa chujni narua thi xruꞌin nchaꞌon tsjexin. 
JHN.6.48	Jaꞌan thi niuthja nchegechon chujni. 
JHN.6.49	Ni ndo dachriꞌa ra xrachrjen juine na̱ maná ngain jna thi xruꞌin jii, ko maski juine na̱ jeꞌe na̱ ndabeꞌen na̱. 
JHN.6.50	Aro jaꞌan thi niuthja juixin ngajni, ko thi sine niuthja jiꞌi, chujni mee isenꞌa. 
JHN.6.51	Jaꞌan thi niuthja jichon juixin ngajni. Thi chujni sine niuthja jiꞌi, chujni mee sechon kainxin nchaꞌon, ko thi niuthja jaꞌan sajon, mee nthauꞌna, ko jaꞌan sajon nthauꞌna ixin kainxin chujni rukjan na̱ inaa chujni narua thi xruꞌin nchaꞌon tsjexin.
JHN.6.52	Kuthimejan ni judío kuexiꞌin kuyauthe choo na̱ ko binthendachro na̱:
JHN.6.52	—¿Kexreen ixin xii jiꞌi nchao ruchjaa ná nthauꞌe sunthe ná?
JHN.6.53	Jesús ndachro ngain na̱:
JHN.6.53	—Jaꞌan rindathjo ra ndua, ixin ja̱ sintheꞌa ra nthauꞌna, thi nthauꞌe thi Xii juixin ngajni, ko siꞌa ra jnina, jaꞌa ra chroꞌa rukjan ra inaa chujni narua thi xruꞌin nchaꞌon tsjexin. 
JHN.6.54	Thi chujni jine nthauꞌna ko siꞌi jnina, chujni mee nchao rukjan inaa chujni narua ko xruꞌin nchaꞌon tsjexin, ko jaꞌan sinthaxechon chujni mee ngain thi nchaꞌon are ndatsjexin nunthe. 
JHN.6.55	Ixin nthauꞌna mee thi ndua jine ni, ko jnina, mee thi ndua diꞌi ni. 
JHN.6.56	Thi chujni jine nthauꞌna ko diꞌi jnina, chujni mee jii ngajin ko jaꞌan riꞌi ngain chujni mee. 
JHN.6.57	Ndudana, ndo jichon, jeꞌe ndo ruaꞌan na ndo, ko jaꞌan richon ixin jeꞌe ndo, mexinxin thi chujni sine na jaꞌan kai sechon ixin jaꞌan. 
JHN.6.58	Ko jaꞌan thi niuthja juixin ngajni. Ko jeꞌa inchin niuthja juine ni ndo dachriꞌa ra xrachrjen ko maski juine na̱ niuthja mee, jeꞌe na̱ ndabinthegeꞌen na̱, aro thi chujni jine niuthja jiꞌi, chujni mee sechon kainxin nchaꞌon.
JHN.6.59	Kain jiꞌi kjuaago Jesús are beꞌe ngain niꞌngo Capernaum.
JHN.6.60	Are kain chujni bakao Jesús kuiꞌin na̱ jiꞌi, ndachro na̱:
JHN.6.60	—Thi kjuagua ná xii jiꞌi anto tangi sithikaon ni, ¿kensen nchao sithikaon jiꞌi?
JHN.6.61	Ko Jesús kunuꞌe ixin chujni tedithikaonꞌa na̱ thi jeꞌe kjuaago ko ndachro:
JHN.6.61	—¿Achrjuinꞌa tunuꞌa ra ixin thi jaꞌan rindachrjan? 
JHN.6.62	Mexinxin, ¿keꞌe ruxraxaon ra ja̱ rugikon ni ra jaꞌan, thi Xii juixin ngajni, sarukajiin nthi̱ꞌa̱ thi bariꞌi? 
JHN.6.63	Espíritu thi nchegechon ni, ko nthao xruꞌin renthe nthao. Ko thi jaꞌan ndathjo ra, mee Espíritu ko mee thi nchegechon ni. 
JHN.6.64	Aro xra te kanxion ra xro xra dithikaonꞌa ra.
JHN.6.64	Ixin Jesús ubenuꞌe kekaa chujni bagithikaonꞌa, ko kensen rukjaago jeꞌe ixin rutse na̱. 
JHN.6.65	Ko ndachro:
JHN.6.65	—Mexinxin jaꞌan ndathjo ra ixin xruꞌin chujni nchao tsii ngajin, ja̱ Ndudana tsiaoꞌa na̱.
JHN.6.66	Are maꞌo, tsjé chujni bakao Jesús irueꞌa na̱ jeꞌe. 
JHN.6.67	Kuthimejan Jesús banchiangiꞌi thi theyoo chujni bakao ko ndachro:
JHN.6.67	—¿Akai jaꞌa ra rinao ra satsji ra?
JHN.6.68	Aro Simón Pedro ndachro:
JHN.6.68	—Nchana, ¿ngain kensen tsji ná? Jeꞌo thi Suixin nichja nchekjan ni inaa chujni narua ko xruꞌin nchaꞌon tsjexin. 
JHN.6.69	Jaꞌan ná ubithikaꞌon ná ko nuna ná ixin Suixin thi Cristo, thi Xeꞌen Ndo Dio, ndo jichon.
JHN.6.70	Jesús ndachro:
JHN.6.70	—Jaꞌan kuinchiaꞌa ra jaꞌa ra xro theyoo ra, ko ixinꞌa mee, naa ra chujnii nchiijin ra.
JHN.6.71	Jesús ndachro jiꞌi ixin Judas Iscariote xeꞌen Simón, naa thi theyoo chujni kuinchieꞌe Jesús ko jeꞌe thi rundachro ixin rutse na̱ Jesús.
JHN.7.1	Batho kanxion nchaꞌon, kuthimejan Jesús bagakji ngain nunthe Galilea, ixin binaoꞌa kjui Judea ixin ni judío binao na̱ naruguenxon na̱. 
JHN.7.2	Ko uchiaon juii thi nchaꞌon banchechjian ni judío thi kiai diꞌin tabernáculos, 
JHN.7.3	ko kain xan choo Jesús ndachro xan ngain:
JHN.7.3	—Dithuaꞌa nthiꞌi, sathji Judea ixin kain chujni chrjiꞌo sikon na̱ kain thi jaꞌa ncheꞌe. 
JHN.7.4	Ixin are naa chujni rinao ixin icha chujni satsuan na̱ jeꞌe, jeꞌe xruꞌin jimao ncheꞌe. Ko ja̱ richunda juachaxin ixin jaꞌa ncheꞌe thi naꞌa dukunxin chujni, tjaguꞌe chujni kain thi jaꞌa ncheꞌe.
JHN.7.5	Jañaa binthendachro xan choo Jesús ixin jeꞌe xan kai bagithikaonꞌa xan ngain jeꞌe. 
JHN.7.6	Kuthimejan Jesús ndachro:
JHN.7.6	—Xra thiꞌa nchaꞌon ixin kain chujni satsuan na na̱, aro ixin jaꞌa ra kexeꞌo nchaꞌon jian nchaon. 
JHN.7.7	Chujni nunthe jiꞌi chroꞌa runingakuꞌan ra na̱, aro jaꞌan ningakunna na̱ ixin jaꞌan ndathjan na̱ thi jianꞌa ncheꞌe na̱. 
JHN.7.8	Jaꞌa ra thji ra ngain kiai mee, aro jaꞌan xra tsjiꞌa ixin xra thiꞌa nchaꞌon ixin chujni satsuan na na̱.
JHN.7.9	Kuthimejan are juexin ndachro jiꞌi, tabithuꞌe nthi̱ꞌa̱ Galilea.
JHN.7.10	Kuthimejan are sabinthekji xan choo Jesús, jeꞌe kai sakjui ngain kiai mee, ko xruꞌin chujni ndache ixin jimao kjui. 
JHN.7.11	Ko ni judío, ni baketuꞌan kjuee na̱ Jesús ngain kiai, ko ndachro na̱:
JHN.7.11	—¿Thinoo jii xii jiꞌi?
JHN.7.12	Ko nthi̱ꞌa̱ ngain kiai tsjé chujni banichja na̱ ixin Jesús, kanxion na̱ bandachro na̱: “Jeꞌe naa xii jian”; aro ikanxion na̱ ndachro na̱: “Jeꞌa jian xii yaa ixin ncheyeꞌe xa chujni.”
JHN.7.13	Aro chujni baxraon na̱ banichja na̱ ixin Jesús ngayee icha chujni ixin baxraguen na̱ ni judío.
JHN.7.14	Ko are ngusine kiai Jesús bixiꞌin niꞌngo ko kuexiꞌin kjuaago ngain chujni. 
JHN.7.15	Ko ni judío kuiseꞌen na̱ ko ndache choo na̱:
JHN.7.15	—¿Thinoo kuangixin xii jiꞌi thi anto tsjé nuꞌe xa ixin xruꞌin thinoo kjui xa bikangi xa xroon?
JHN.7.16	Jesús ndachro ngain na̱:
JHN.7.16	—Thi jaꞌan nthakuaꞌan ra jeꞌa thi jaꞌan nuna, jiꞌi thi nuꞌe thi ruaꞌan na nthiꞌi. 
JHN.7.17	Thi rinao sincheꞌe thi rinao Ndo Dio, chujni mee tsunuꞌe ja̱ thi ritjaago thixin ngain ndo o rinichja thi jaꞌan rinaꞌo. 
JHN.7.18	Ko thi nichja thi jeꞌe rinao, chujni mee thjee ixin chujni sinchesayeꞌe na̱ jeꞌe; aro thi ncheꞌe ixin tsusayeꞌe thi ruaꞌan jeꞌe, chujni mee nichja thi ndua ko xruꞌin thi jianꞌa jii ngain chujni mee.
JHN.7.19	’¿A jeꞌa Moisés chjaa ra ley? Aro xruꞌin ra dithikaon ra ley mee. ¿Unda rinao ra suꞌen ni ra?
JHN.7.20	Ko chujni mee ndachro na̱ ngain Jesús:
JHN.7.20	—Jaꞌa chunda naa espíritu jianꞌa, ¿kensen rinao suen?
JHN.7.21	Jesús ndachro ngain na̱:
JHN.7.21	—Jaꞌan binthaꞌa naa thi naꞌa bagikunxin ra, ko jaꞌa ra kuisaꞌan ra. 
JHN.7.22	Ndua, Moisés kuetuꞌan ixin kain ni xii rugayee xruꞌe diꞌin circuncisión, (maski jeꞌa jeꞌe thi kuexinxin bincheꞌe jiꞌi, kuexinxin ngain ni ndo dachriꞌa ra icha xrachrjen), ko jaꞌa ra chjeꞌe ra xruꞌe xan xii maski nchaꞌon nchejugaꞌa ni. 
JHN.7.23	Ko ixin sincheꞌe ra thi thetuꞌan ley bayée Moisés jaꞌa ra chjeꞌe ra xaxii xruꞌe maski ngain nchaꞌon nchejugaꞌa ni, ¿unda duñao ra ixin jaꞌan nthaxruan xii jiꞌi ngain nchaꞌon nchejugaꞌa ni? 
JHN.7.24	Ncheꞌa ra jie̱ inchin jaꞌa ra xraxaon ra; ncheꞌe ra jie̱ inchin jikininxin.
JHN.7.25	Kanxion chujni Jerusalén kuexiꞌin na̱ ndachro na̱:
JHN.7.25	—¿Ajeꞌa xii jiꞌi thi jithjee na̱ ixin suen na̱ xa? 
JHN.7.26	Aro tsjexin ra kexreen jinichja xa ngayee chujni, ko xruꞌin kensen kayakuen. ¿O ni judío thetuꞌan ubithikaon ixin xii jiꞌi thi Cristo? 
JHN.7.27	Aro jaꞌan ná nua ná thinoo juixin xii jiꞌi, ko are tsii Cristo, xruꞌin chujni tsunuꞌe thinoo tsixin.
JHN.7.28	Ko are Jesús jitjaago ngaxiꞌin niꞌngo, jeꞌe seen ndachro:
JHN.7.28	—¿Jaꞌa ra chunxin ni ra ko nuꞌa ra thinoo juixin? Ko jaꞌan juiꞌa ixin jaꞌan rujinaꞌo, jaꞌan juiꞌi ixin thi ruaꞌan na jian ko jeꞌe thi ndua, ko jaꞌa ra chunxianꞌa ra jeꞌe. 
JHN.7.29	Ko jaꞌan chunxin jeꞌe ixin jaꞌan juixin ngain jeꞌe, ko jeꞌe ruꞌan na.
JHN.7.30	Kuthimejan binao na̱ rutse na̱ Jesús, aro bincheꞌa na̱ ixin xra xethjaꞌa nchaꞌon ixin rutse na̱. 
JHN.7.31	Aro tsjé chujni bithikaon na̱ ngain jeꞌe, ko ndachro na̱:
JHN.7.31	—Are tsii Cristo, ¿a xra sincheꞌe icha tsjé thi naꞌa dikunxin chujni ke xii jiꞌi?
JHN.7.32	Xi fariseo binthekiꞌin xa thi bandachro chujni ixin Jesús, ko jeꞌe xa ko kanxion xi daana baketuꞌan ngain icha xi daana ruaꞌan xa xi bagenda niꞌngo ixin rutse xa Jesús. 
JHN.7.33	Kuthimejan Jesús ndachro:
JHN.7.33	—Jaꞌan xra sariꞌi ngajin ra aro iseꞌa, kuthimejan sarukjan na ngain thi ruaꞌan na. 
JHN.7.34	Jaꞌa ra tsjee ni ra aro sinchiꞌa ni ra ixin jaꞌa ra chroꞌa tsji ra thi jaꞌan sariꞌi.
JHN.7.35	Kuthimejan ni judío, ni baketuꞌan kuexiꞌin na̱ ndache choo na̱:
JHN.7.35	—¿Thinoo satsji xii jiꞌi ixin jaꞌan ná chroꞌa sinthoo ná xa? ¿A satsji xa ngain icha ni judío, ni te ngayee chujni griego ko a nthi̱ꞌa̱ tsjaago xa ngain chujni griego? 
JHN.7.36	¿Keꞌe ruchro thi ndathjo ná xa: “Tsjee ni ra aro sinchiꞌa ni ra ko jaꞌa ra chroꞌa tsji ra nthi̱ꞌa̱ thi sariꞌi”?
JHN.7.37	Ngain thi nchaꞌon thjexin kiai, nchaꞌon mee nchaꞌon icha renthe, ko Jesús bingathjen ko seen ndachro:
JHN.7.37	—Ja̱ chrujan chujni beꞌen jinda, tsii ngajin ko siꞌi nda. 
JHN.7.38	Inchin ndachro ngain Xruen Ndo Dio; thi chujni dithikaon ngajin, ngain anseen chujni mee rukjan xraa naa thi dachrjeduxin jinda nchegechon ni.
JHN.7.39	Jiꞌi ndachro Jesús ixin jinichja ixin Espíritu Santo, thi sayée kain chujni sithikaon jeꞌe, aro nchaꞌon mee Espíritu xra juiꞌa ixin Jesús xra sakuajinꞌa ngajni.
JHN.7.40	Kanxion ni te ngayee chujni nthi̱ꞌa̱, are kuiꞌin na̱ jiꞌi, ndachro na̱:
JHN.7.40	—Ndua xii jiꞌi thi dayée juajnee Ndo Dio.
JHN.7.41	Ikanxion na̱ ndachro na̱:
JHN.7.41	—Xii jiꞌi thi Cristo.
JHN.7.41	Aro ikanxion na̱ ndachro na̱:
JHN.7.41	—¿Kexreen tsixin Cristo ngain nunthe Galilea? 
JHN.7.42	¿A jeꞌa ngain Xruen Ndo Dio ndachro ixin Cristo rugunda sachrjeninxin ngain naa chujnii rey David?, ko chujni jiꞌi tsixin Belén, thi kai kjui rajnee David.
JHN.7.43	Ko jañaa chujni jejee binthexraxaon na̱ ixin Jesús.
JHN.7.44	Ko kanxion na̱ binao na̱ rutse na̱ Jesús ixin rukiaxiꞌin na̱, aro xruꞌin ni tse.
JHN.7.45	Ko xi bagenda niꞌngo kjan xa ngain xi fariseo ko ngain xi daana thetuꞌen icha xi daana ko banchiangi xa:
JHN.7.45	—¿Unda bikoꞌa ra Jesús?
JHN.7.46	Ko xi bagenda niꞌngo binthendachro xa:
JHN.7.46	—¡Xruꞌin chujni thian ná nichja jian inchin nichja xii jiꞌi!
JHN.7.47	Kuthimejan xi fariseo binthendachro xa:
JHN.7.47	—¿A kai jaꞌa ra binthayaꞌa ra xii yaa? 
JHN.7.48	¿A chrujan xi thetuan ná o xi thetuꞌen xi fariseo bithikaon xa ngain xii yaa? 
JHN.7.49	¡Naꞌi! Aro chujni ruee Jesús chunxinꞌa na ley, ko Ndo Dio sincheꞌe jie̱ ngain na̱.
JHN.7.50	Ko Nicodemo, thi kai fariseo ko bitsjeꞌe Jesús naa thie, ndachro:
JHN.7.51	—¿A ley chunda ná ncheꞌe jie̱ ngain naa xii are xra thinꞌa ná thi ndachro xa ko jamee rukunua ná keꞌe bincheꞌe xa?
JHN.7.52	Kuthimejan jeꞌe xa binthendachro xa:
JHN.7.52	—¿A jaꞌa kai naa xii Galilea? Tsjeꞌe ngain Xruen Ndo Dio, ko tsunuꞌa ixin xruꞌin ni bagayée juajnee Ndo Dio juixin Galilea.
JHN.7.53	Kuthimejan kain xa sabinthekji xa nchianduꞌa xa.
JHN.8.1	Jesús sakjui ngagaꞌa jna diꞌin Ntha Olivo. 
JHN.8.2	Ko nduexin are bingasaan, Jesús sakjan ngain niꞌngo ko kain chujni kunchieꞌen na̱ ngain, ko jeꞌe tabeꞌe ko kuexiꞌin kjuague na̱. 
JHN.8.3	Kuthimejan xi tjaago ley ko xi fariseo binthekiaꞌo xa naa nchrii dinthegithjaxin xa tajijuakaꞌo inaa xii, ko binthegakeꞌe xa nchrii jiꞌi ngusine kain chujni, 
JHN.8.4	ko binthendachro xa ngain Jesús:
JHN.8.4	—Suixin ke tjaago, nchrii jiꞌi bithjaxin ná nchra tajijuakaꞌo nchra naa xii jeꞌa xixiꞌi nchra. 
JHN.8.5	Ko ley bayée Moisés thetunna ná ixin nasuenxon ná kunixin xro kain nchrii ncheꞌe jañaa. ¿Suixin, keꞌe ndachro?
JHN.8.6	Jeꞌe xa binthendachro xa jañaa ixin rukiꞌin xa keꞌe ruchro Jesús ko jañaa rukiꞌin xa thi jianꞌa runichja jeꞌe ixin rukjangixin xa. Aro Jesús bisee ko kuexiꞌin kji̱n ngataꞌa nunthe kunixin kon raa. 
JHN.8.7	Ko jeꞌe xa tenkuaꞌa xa ko xra banchiangi xa, mexinxin Jesús xendua ko ndachro ngain xa:
JHN.8.7	—Kexeꞌo ra xro tunuꞌa ra ixin xruꞌin jianꞌa ncheꞌe ra, yaa thi saꞌo tsja xro ngain nchra.
JHN.8.8	Ko Jesús kjan bisee ko xra kjan kji̱n ngataꞌa nunthe. 
JHN.8.9	Ko are kain na̱ kuiꞌin na̱ jiꞌi, chrjuinꞌa kunuꞌe na̱ ko kuexiꞌin na̱ sakjui na̱ naa na̱ ko naa na̱, ko saꞌo binthegachrje ni icha nthaxii, kuthimejan binthegachrje ni icha chjan ko bithuꞌe jeꞌo Jesús kunixin thi nchrii. 
JHN.8.10	Kuthimejan Jesús xendua ko ixruꞌin chujni bikon, jeꞌo thi nchrii tajii nthi̱ꞌa̱. Ko Jesús ndachro ngain nchra:
JHN.8.10	—¿Thinoo te chujni kjuangiꞌa? ¿Kja chujni rinao suen?
JHN.8.11	Jeꞌe nchra ndachro nchra:
JHN.8.11	—Xruꞌin kensen.
JHN.8.11	Kuthimejan Jesús ndachro:
JHN.8.11	—Kai jaꞌan chroꞌa suꞌen, sathji, ko ikjanꞌa ncheꞌe thi jianꞌa yaa.
JHN.8.12	Jesús kjan nichjee chujni inaa, ko ndachro ngain na̱:
JHN.8.12	—Jaꞌan thi xruꞌi nchengasaan nguixin ngataꞌa nunthe. Thi chujni ruruena sakjiꞌa ngain thi naxin xeꞌe, ixin jeꞌe ruchunda thi xruꞌi sinchekjan inaa chujni narua.
JHN.8.13	Kuthimejan kain xi fariseo ndachro xa ngain Jesús:
JHN.8.13	—Jaꞌo rinichja jian ixin jaꞌo, ko thi rinichja xruꞌin renthe.
JHN.8.14	Jesús ndachro ngain xa:
JHN.8.14	—Maski jaꞌon rinichja ixin jaꞌan, aro thi rinichja, jaan ndua, ixin jaꞌan nuna thinoo juixin ko thinoo satsji. Aro jaꞌa ra nuaꞌa ra thinoo juixin ko kai nuaꞌa ra thinoo satsji. 
JHN.8.15	Jaꞌa ra ncheꞌe ra jie̱ inchin chujni nthiꞌi ngataꞌa nunthe, ko jaꞌan xruꞌin chujni nthaꞌa jie̱. 
JHN.8.16	Aro ja̱ nthaꞌa jie̱, jaꞌan sinthaꞌa jie̱ inchin jikininxin ixin jaonꞌa nthaꞌa jie̱, ixin Ndudana, ndo ruaꞌan na ko jaꞌan, nthaꞌa ná jie̱. 
JHN.8.17	Ngain ley chunda ra jitaxin ixin are yoo chujni xrajeꞌo rundachro, rugunda sithikaon ni chujni teꞌi. 
JHN.8.18	Jaꞌan nichja thi ndua ixin jaꞌon, ko Ndudana thi ruaꞌan na kai nichja ndo ixin jaꞌan.
JHN.8.19	Kuthimejan banchiangiꞌi xa Jesús:
JHN.8.19	—¿Thinoo jii Ndudaa?
JHN.8.19	Jesús ndachro ngain xa:
JHN.8.19	—Ja̱ ruchunxin ni ra jaꞌan, kai ruchunxin ra Ndudana.
JHN.8.20	Jesús ndachro jiꞌi, are tajii ngain thi thjejuxin na̱ tumi ngaxiꞌin niꞌngo. Aro xruꞌin chujni tse Jesús ixin rukiaxiꞌin ixin xra dijiꞌa nchaꞌon ixin rugiaxiꞌin.
JHN.8.21	Jesús kjan ndachro ngain na̱ inaa:
JHN.8.21	—Jaꞌan satsji ko jaꞌa ra tsjee ni ra, aro jaꞌa ra seꞌen ra ko xruꞌin nchaꞌon sanchia ra sitjañaꞌa ra thi jianꞌa ncheꞌe ra, mexinxin thi jaꞌan tsji, jaꞌa ra chroꞌa tsji ra.
JHN.8.22	Kuthimejan ni judío ndachro na̱:
JHN.8.22	—¿A xraxaon xa ixin jeꞌo xa sasigeꞌen xa, mexinxin ndachro xa ixin jaꞌan ná chroꞌa tsji ná thi jeꞌe xa tsji xa?
JHN.8.23	Kuthimejan Jesús ndachro ngain na̱:
JHN.8.23	—Jaꞌa ra nunthe jiꞌi ra, aro jaꞌan juixin nui; jaꞌa ra nunthe jiꞌi ra, aro jaꞌan jeꞌa nunthe jiꞌi na. 
JHN.8.24	Mexinxin ndathjo ra ixin seꞌen ra ko xruꞌin nchaꞌon sanchia ra sitjañaꞌa ra thi jianꞌa ncheꞌe ra, ixin ja̱ dithikaonꞌa ra ixin kensen na jaꞌan inchin undachrjan, jaꞌa ra seꞌen ra ngain thi jianꞌa ncheꞌe ra.
JHN.8.25	Kuthimejan ndachro na̱:
JHN.8.25	—¿Kensen jaꞌa?
JHN.8.25	Ko Jesús ndachro:
JHN.8.25	—Undathjo ra kensen na jaꞌan. 
JHN.8.26	Jaꞌan chunda tsjé thi rundachrjan ixin jaꞌa ra ko tsjé jie̱ sinthaꞌa ngajin ra. Aro thi ruaꞌan na nichja thi ndua, ko thi jaꞌan nichja ngain chujni nunthe jiꞌi, mee thi kuian nichja thi ruaꞌan na.
JHN.8.27	Aro jeꞌe na̱ kuinxinꞌa na̱ ixin jeꞌe jinichja ixin Ndudee. 
JHN.8.28	Mexinxin Jesús ndachro ngain na̱:
JHN.8.28	—Are jaꞌa ra rutsiꞌin ni ra nui, jaꞌan, thi Xii juixin ngajni, kuthimejan tsunuꞌa ra ixin jaꞌan inchin ndachrjan, ko xruꞌin nthaꞌa inchin jaꞌon rinaꞌo, ixin jaꞌan jeꞌo nichja thi kjuaguꞌna Ndudana. 
JHN.8.29	Ko thi ruaꞌan na, jii ngajin, ko jeꞌe thinthunaꞌa jaꞌon ixin jaꞌan kainxin nchaꞌon nthaꞌa inchin jeꞌe rinao.
JHN.8.30	Kuthimejan are Jesús juexin nichja kain jiꞌi, tsjé chujni bithikaon ngain jeꞌe.
JHN.8.31	Kuthimejan Jesús ndachro ngain ni judío bithikaon ngain jeꞌe:
JHN.8.31	—Ja̱ sithikaon ra kainxin nchaꞌon thi jaꞌan tjaguꞌa ra, jaꞌa ra ndua rukjan ra chujni sakji ngajin. 
JHN.8.32	Ko ruchunxin ra thi ndua, ko thi ndua itsanchrjandaꞌa ra sinthe ra xraa thi chujni dinchekji na̱ ngain naa xi najni.
JHN.8.33	Jeꞌe na̱ ndachro na̱ ngain Jesús:
JHN.8.33	—Jaꞌan ná chujni bachrjeninxin Abraham ko xruꞌin nchaꞌon kjui ná xraa chujni dikuchji ngain naa xi najni. ¿Kexreen ndachruxin jaꞌa ixin isintheꞌa ná xraa chujni dikuchji?
JHN.8.34	Jesús ndachro ngain na̱:
JHN.8.34	—Jaꞌan rindathjo ra ndua ixin kainxin chujni ncheꞌe jianꞌa, chujni mee xraa dikuchji ngain thi jianꞌa. 
JHN.8.35	Ko naa chujni dikuchji tadeꞌa ngain nchianduꞌa xi najnii kainxin nchaꞌon; aro naa xeꞌen xi najni tadeꞌe xan ngain nchianduꞌa ndudee xan kainxin nchaꞌon. 
JHN.8.36	Jamee jaꞌan, thi Xeꞌen Ndo Dio, rithjengijna ra ixin isintheꞌa ra xraa chujni dikuchji ngain thi jianꞌa. 
JHN.8.37	Ununa ixin jaꞌa ra chujni bachrjeninxin Abraham, aro rinao ra nasuenxon ni ra ixin rinaoꞌa ra dithikaon ra thi tjaguꞌa ra. 
JHN.8.38	Jaꞌan nichja thi kjuaguꞌna Ndudana ko jaꞌa ra ncheꞌe ra thi ndathjo ra ndudaa ra.
JHN.8.39	Jeꞌe na binthendachro na ngain Jesús:
JHN.8.39	—Ndudana ná Abraham.
JHN.8.39	Aro Jesús ndachro ngain na̱:
JHN.8.39	—Ja̱ rukji ra ndua chujni bachrjeninxin Abraham, jaꞌa ra runcheꞌe ra thi jeꞌe bincheꞌe. 
JHN.8.40	Aro jaꞌa ra rinao ra nasuenxon ni ra ixin ndathjo ra thi ndua. ¡Ko Abraham xruꞌin nchaꞌon bincheꞌe jañaa! 
JHN.8.41	Jaꞌa ra ncheꞌe ra xrajeꞌo thi ncheꞌe ndudaa ra.
JHN.8.41	Kuthimejan jeꞌe na̱ ndachro na̱ ngain Jesús:
JHN.8.41	—Jaꞌan ná jeꞌa xan diguama ná ixin jaꞌan ná chunda ná nakuaxinxon Ndudana ná ko mee Ndo Dio.
JHN.8.42	Kuthimejan Jesús ndachro ngain na̱:
JHN.8.42	—Ja̱ ndua Ndo Dio rukji ndudaa ra, jaꞌa ra ruthjuena ni ra ixin jaꞌan juixin ngain ndo ko nthiꞌi riꞌi. Juiꞌa ixin jaꞌon rujinaꞌo, Ndo Dio thi ruaꞌan na. 
JHN.8.43	¿Unda thinxinꞌa ra thi jaꞌan rindathjo ra? Jaꞌa ra thinxinꞌa ra ixin rinaoꞌa ra thiꞌin ra juajnana. 
JHN.8.44	Jaꞌa ra ndudaa ra nchiijin, ko jaꞌa ra rinao ra sincheꞌe ra thi rinao ndudaa ra. Ko nchiijin naduexon chujni ko jiꞌi ubancheꞌe are nakuexinxion beꞌe kain ko ningakuꞌen thi ndua ixin ngain jeꞌe xruꞌin thi ndua jii. Are jeꞌe nichja thi nduaꞌa, jinichja ixin jeꞌo, ixin jeꞌe nichja juxon thi nduaꞌa ko jeꞌe ndudee kainxin chujni nichja thi nduaꞌa. 
JHN.8.45	Aro jaꞌan nichja thi ndua ko jaꞌa ra dithikaonꞌa ni ra. 
JHN.8.46	¿Kexeꞌe ra xro nchao tjaago ixin jaꞌan binthaꞌa thi jianꞌa? Ko ja̱ ndachrjan thi ndua, ¿unda dithikaonꞌa ni ra? 
JHN.8.47	Ko thi xeꞌen Ndo Dio, xan mee thiꞌin thi nichja ndo, aro jaꞌa ra jeꞌa xeꞌen ndo ixin rinaoꞌa ra thiꞌin ra ndo.
JHN.8.48	Kuthimejan ni judío ndachro na̱:
JHN.8.48	—Jaꞌan ná ndachrjan ná ndua ixin jaꞌa naa chujni samaritano ko chunda naa espíritu jianꞌa.
JHN.8.49	Jesús ndachro ngain na̱:
JHN.8.49	—Jaꞌan xruꞌin espíritu jianꞌa chunda. Ko jaꞌan nthasayaa Ndudana, aro jaꞌa ra chrjuinꞌa nichja ra ixin jaꞌan. 
JHN.8.50	Jaꞌan rinaoꞌa tsusayana, aro Ndo Dio rinao ixin jaꞌan tsusayana ko jeꞌe ndo ncheꞌe ndo jie̱. 
JHN.8.51	Jaꞌan ndua rindathjo ra ixin thi chujni ncheꞌe thi jaꞌan ndachrjan, chujni mee xruꞌin nchaꞌon seꞌen na̱.
JHN.8.52	Kuthimejan chujni judío binthendachro na̱ ngain Jesús:
JHN.8.52	—Jai nuna ná ixin jaꞌa chunda naa espíritu jianꞌa, Abraham ko kain chujni bagayee juajnee Ndo Dio ndabinthegeꞌen na̱, ko jaꞌa ndachro: “Thi chujni ncheꞌe thi jaꞌan ndachrjan, chujni mee xruꞌin nchaꞌon seꞌen.” 
JHN.8.53	¿A jaꞌa icha renthe ke Ndudana ná Abraham, ndo ndabeꞌen? Ko kain ni bagayee juajnee ndo binthegeꞌen na̱. ¿A jaꞌa tunuꞌa icha renthe ke ni teꞌi?
JHN.8.54	Jesús ndachro ngain na̱:
JHN.8.54	—Ja̱ jaꞌon tsusayana, thi juasaaya sayaa xruꞌin renthe, aro thi nchesayana mee Ndudana, thi ndachro ra ixin Diua ra. 
JHN.8.55	Jaꞌa ra chunxinꞌa ra ndo, aro jaꞌan, jaan, chunxin ndo. Ko ja̱ rundachrjan ixin chunxinꞌa ndo, jaꞌan runthayaxon xraa jaꞌa ra. Aro jaꞌan chunxin ndo, ko nthaꞌa thi ndachro ndo. 
JHN.8.56	Abraham, thi ndo dachriꞌa ra xrachrjen, anto chee ixin jaꞌan rujiꞌi ngain nunthe jiꞌi, ko jeꞌe bikon ko anto chee.
JHN.8.57	Kuthimejan ni judío binthendachro na̱ ngain Jesús:
JHN.8.57	—Jaꞌa xra chundaꞌa yoo kan ko the nano, ¿kexreen ndachruxin ixin bikon Abraham?
JHN.8.58	Jesús ndachro ngain na̱:
JHN.8.58	—Jaꞌan ndua rindathjo ra ixin icha saꞌo ke Abraham, jaꞌan ubariꞌi.
JHN.8.59	Kuthimejan kuaa na̱ xro ixin ruxrangii na̱ Jesús, aro jeꞌe tabema ko bachrjexin niꞌngo.
JHN.9.1	Are jidatho Jesús bikon naa xii bagikonꞌa ixin jañaa guan xa. 
JHN.9.2	Ko chujni bakao Jesús banchiangiꞌi na̱ ko ndachro na̱:
JHN.9.2	—Suixin ke tjaago, ¿kensen bincheꞌe jianꞌa, a jeꞌe xa o ni nduꞌa xa ixin chroꞌa dikon xa?
JHN.9.3	Jesús ndachro:
JHN.9.3	—Jeꞌa jeꞌe xa bincheꞌe xa chrujan thi jianꞌa o ni nduꞌa xa. Jañaa guan xa ixin ngain xa ruxraguxin thi nchao ncheꞌe Ndo Dio. 
JHN.9.4	Are xra jii nchaꞌon, rugunda sinthoꞌo ná xree thi ruaꞌan na nthiꞌi, ixin utsii thie are chujni ichroꞌa sincheꞌe na̱ xra. 
JHN.9.5	Ko ixin jaꞌan xra riꞌi nthiꞌi ngain nunthe, jaꞌan thi xruꞌi na nchengasaan nguixin nunthe.
JHN.9.6	Are juexin ndachro Jesús kain jiꞌi, jeꞌe kuinthji ndathee ngataꞌa nunthe ko binchechjian nchetjaꞌo, ko kuinga nche nganito kon thi xii bagikonꞌa. 
JHN.9.7	Kuthimejan ndachro Jesús ngain thi xii mee:
JHN.9.7	—Thji ngain thi diꞌin Siloé, thi jiria jinda, ko tunthi nda ngakon.
JHN.9.7	(Ko Siloé ruchro “Thi ruaꞌan na̱”).
JHN.9.7	Thi bagikonꞌa mee kjui ko bikunthi jinda, ko are kjan, unchao bikon. 
JHN.9.8	Kuthimejan kain chujni bechunxin ko ni bagikon ixin jeꞌe bagikonꞌa, binthendachro na̱:
JHN.9.8	—¿Ajeꞌa xii jiꞌi xi baganchiagaꞌa tumi?
JHN.9.9	Kanxion na̱ ndachro na̱:
JHN.9.9	—Jaan, jeꞌe xa.
JHN.9.9	Ikanxion na̱ ndachro na̱:
JHN.9.9	—Naꞌi, jeꞌa xa, aro inchin jitsjeꞌe xii mee, jitsjeꞌe xii jiꞌi.
JHN.9.9	Aro xi bagikonꞌa ndachro xa:
JHN.9.9	—Jaan, jaꞌan.
JHN.9.10	Kuthimejan kjan ndachro na̱:
JHN.9.10	—¿Kexreen bincheꞌe ixin jaꞌa unchao dikon?
JHN.9.11	Jeꞌe xa ndachro xa:
JHN.9.11	—Thi xii diꞌin Jesús binchechjian xa nchetjaꞌo ko kuinga xa nche nganito kon, ko ndachjejin na xa: “Anchee, thji ngain thi diꞌin Siloé thi jiria jinda ko tunthi nda ngakon.” Mexinxin jaꞌan kjui, ko are kunthi nda, jaꞌan unchao bikon.
JHN.9.12	Kuthimejan ndachro na̱:
JHN.9.12	—¿Thinoo jii xii yaa?
JHN.9.12	Ko jeꞌe ndachro:
JHN.9.12	—Nunaꞌa.
JHN.9.13	Kuthimejan bikao na̱ jeꞌe thi bagikonꞌa ngain xi fariseo, 
JHN.9.14	ixin Jesús binchechjian nchetjaꞌo ko binchexrueꞌen kon thi xii bagikonꞌa ngain thi nchaꞌon nchejugaꞌa ni. 
JHN.9.15	Mexinxin xi fariseo kai banchiangiꞌi xa jeꞌe thi xii bagikonꞌa ixin kexreen jeꞌe unchao dikon. Ko jeꞌe ndachro:
JHN.9.15	—Kuinga xa nchetjaꞌo nganito kon, ko kunthi jinda ko unchao dikon.
JHN.9.16	Ko kanxion xi fariseo ndache choo xa:
JHN.9.16	—Xii jiꞌi jeꞌa Ndo Dio ruaꞌan xa ixin nchesayeꞌa xa nchaꞌon nchejugaꞌa ni.
JHN.9.16	Ko ikanxion xa ndachro xa:
JHN.9.16	—¿Kexreen naa xii ncheꞌe jianꞌa nchao sincheꞌe xa thi bukon ná?
JHN.9.16	Mexinxin bagithikauenꞌa choo xa thi bandache choo xa. 
JHN.9.17	Ko kjan xa banchiangiꞌi xa inaa jeꞌe thi bagikonꞌa, ko ndachro xa:
JHN.9.17	—¿Ko jaꞌa keꞌe ndachro ixin thi xii binchexrueꞌen kon?
JHN.9.17	Ko jeꞌe ndachro:
JHN.9.17	—Jaꞌan ndachrjan ixin xii mee naa thi dayée juajnee Ndo Dio.
JHN.9.18	Aro chujni judío bagithikaonꞌa na̱ ixin xii mee bagikonꞌa xa ko ixin jai unchao dikon xa, mexinxin baye̱e xa ni nduꞌa jeꞌe thi xii bagikonꞌa, 
JHN.9.19	ko banchiangi xa:
JHN.9.19	—¿Ajiꞌi xi tsiꞌa ra, xi jaꞌa ra ndachro ra ixin are kunkjiꞌi xa bagikonꞌa xa? ¿Ko kexreen jai unchao dikon xa?
JHN.9.20	Ko ni nduꞌa xii mee ndachro na̱:
JHN.9.20	—Nuna ná ixin jiꞌi xi tsiꞌna ná ko bagikonꞌa xan are kunkjiꞌi xan, 
JHN.9.21	aro nunaꞌa ná kexreen jai unchao dikon xan ko nunaꞌa ná kensen binchexrueꞌen jmakon xan. Danchiangiꞌi ra xan, uchunda xan tsjé nano ko jeꞌe xan unchao rundathjo ra xan.
JHN.9.22	Ni nduꞌa thi bagikonꞌa jañaa ndachro na̱ ixin baxraguen na̱ ni judío, ixin ni judío udikjauthexin choo na̱ ixin kexeꞌo chujni rundachro ixin Jesús thi Cristo ko Ndo Dio ruaꞌan, chujni jiꞌi sengixin na̱ ngaxiꞌin niꞌngo. 
JHN.9.23	Mexinxin ni nduꞌa jeꞌe thi bagikonꞌa ndachro na̱: “Utsjé nano chunda xan, danchiangiꞌi ra xan.”
JHN.9.24	Ko xi fariseo kjan baye̱e xa thi xii bagikonꞌa, ko ndachro xa:
JHN.9.24	—Ndachjejin ni ra thi ndua ngathexin kon Ndo Dio ixin jaꞌan ná nuna ná ixin xii yaa ncheꞌe xa thi jianꞌa.
JHN.9.25	Ko thi bagikonꞌa ndachro:
JHN.9.25	—Ja̱ ncheꞌe xa jianꞌa, yaa jaꞌan nunaꞌa, jaꞌan jeꞌo nuna ixin jaꞌan bagikonꞌa ko jai udikon.
JHN.9.26	Ko jeꞌe xa kjan xa banchiangi xa inaa ko ndachro xa:
JHN.9.26	—¿Keꞌe bincheꞌe xa ngajin? ¿Kexreen bincheꞌe xa ixin binchexrueꞌen xa jmakon?
JHN.9.27	Jeꞌe thi bagikonꞌa ndachro:
JHN.9.27	—Undathjo ra, aro thinꞌa ra thi ndathjo ra, mexinxin, ¿unda rinao ra ixin rukjan rundathjo ra inaa? ¿Akai rinao ra rukjan ra chujni ruee jeꞌe xa?
JHN.9.28	Kuthimejan jeꞌe xa chrjuinꞌa nichja xa ngain jeꞌe thi bagikonꞌa mee, ko ndachro xa ngain:
JHN.9.28	—Jaꞌa rueꞌe xii yaa, aro jaꞌan ná dithikaꞌon ná Moisés. 
JHN.9.29	Jaꞌan ná nuna ná ixin Ndo Dio nichja ndo ngain Moisés, aro xii yaa nunaꞌa ná thinoo juixin xa.
JHN.9.30	Thi xii bagikonꞌa ndachro xa:
JHN.9.30	—Jiꞌi thi chrjuin, ixin jaꞌa ra nuaꞌa ra thinoo juixin xa, aro jaꞌan binchexrueꞌen xa jmakon na. 
JHN.9.31	Jaꞌan ná nua ná ixin Ndo Dio thinꞌa ndo chujni ncheꞌe jianꞌa, aro jaan thiꞌin ndo chujni nchesayeꞌe ko ncheꞌe thi rinao ndo. 
JHN.9.32	Xruꞌin nchaꞌon kuiꞌin ni ixin naa chujni nchao runchexrueꞌen jmakon naa chujni bagikonꞌa ixin jañaa kunkjiꞌi. 
JHN.9.33	Ja̱ xii jiꞌi jeꞌa ngain Ndo Dio rukixin xa, jeꞌe xa chroꞌa runcheꞌe jiꞌi.
JHN.9.34	Ko xi fariseo binthendachro xa:
JHN.9.34	—Jaꞌa kunkjiꞌa ngakjan thi jianꞌa, ¿ko jai rinao sinchekuanna ni ra ixin Ndo Dio?
JHN.9.34	Ko bengixin na̱ ngain niꞌngo.
JHN.9.35	Jesús kunuꞌe ixin bengi na̱ thi xii bagikonꞌa mee, ko are betan ndachro ngain:
JHN.9.35	—¿Adithikaon jaꞌa ngain Xeꞌen Ndo Dio?
JHN.9.36	Ko jeꞌe thi bagikonꞌa mee ndachro:
JHN.9.36	—Ndachjejin na kensen mee, ixin jaꞌan sithikaꞌon ngain.
JHN.9.37	Jesús ndachro:
JHN.9.37	—Jaꞌa ubikon, ko mee thi ritjao.
JHN.9.38	Kuthimejan jeꞌe thi xii bagikonꞌa bethuxin nthajuchjiꞌi ngain Jesús ko ndachro:
JHN.9.38	—Nchana Jesús, jaan dithikaꞌon ngajin.
JHN.9.39	Kuthimejan ndachro Jesús:
JHN.9.39	—Jaꞌan juiꞌi ngain nunthe jiꞌi ixin sinthaꞌa jie̱, ko chujni dikonꞌa nchao sikon na̱, ko chujni dikon isikonꞌa na̱.
JHN.9.40	Ko nthi̱ꞌa̱ binthe kanxion xi fariseo ngain Jesús ko are kuiꞌin xa jiꞌi, bintheganchiangi xa ko ndachro xa:
JHN.9.40	—¿A jaꞌan ná kai dikonꞌa ná?
JHN.9.41	Jesús ndachro ngain xa:
JHN.9.41	—Ja̱ jaꞌa ra rugikonꞌa ra, xruꞌin thi jianꞌa runcheꞌe ra. Aro ixin jaꞌa ra ndachro ra ixin dikon ra, mexinxin jaꞌa ra xra ncheꞌe ra thi jianꞌa.
JHN.10.1	’Ndua rindathjo ra, ixin thi cheꞌe dixinxinꞌa no thi dixinxin kuleko ixin ujee thi dixinxin. 
JHN.10.2	Aro thi dixinxin ngain thi dixinxin kuleko, jeꞌe mee thi thingaria ba. 
JHN.10.3	Thi jinda thi dixinxin kuleko danthjee ixin dixiꞌin thi thingaria ba, ko jeꞌe daye̱e ba inchin diꞌin ba ko jeꞌe ba datsuan ba thee ko dantsje ba. 
JHN.10.4	Ko are uthjexin dantsje kain kue, jeꞌe ditauꞌen ba nthiꞌá ko ruee ba ixin datsuan ba thee. 
JHN.10.5	Ko rueꞌa ba chujni chunxinꞌa ba, icha jian sathingeꞌe ba ixin chunxinꞌa ba thee chujni mee.
JHN.10.6	Jesús kuekin jiꞌi ngain xi fariseo, aro jeꞌe xa binthekinxinꞌa xa.
JHN.10.7	Kuthimejan Jesús kjan ndache xa:
JHN.10.7	—Ndua rindathjo ra ixin jaꞌan thi nthadijexin thi dixinxin kuleko. 
JHN.10.8	Kainxin chujni juii icha saꞌo ke jaꞌan, chujni mee thi cheꞌe, aro kuleko rueꞌa ba na̱. 
JHN.10.9	Jaꞌan thi nthadijexin thi dixinxin kuleko, ko thi chujni sixiꞌin ngajin, chujni mee jaꞌan nthakjan na̱ inaa chujni narua. Ko chujni mee inchin naa kuleko sixiꞌin ko sachrje ko sithja ba kachji sine ba.
JHN.10.10	’Thi cheꞌe jeꞌo thii ixin thee ko naduenxon chujni ko nchexanthe kain thi jii, aro jaꞌan juiꞌi ixin chujni rukjan na̱ inaa chujni narua, ko xruꞌin sitjeꞌen na̱. 
JHN.10.11	Jaꞌan thi chujni jian thingaria kuleko, ko thi jian thingaria kuleko xrajon deꞌen ixin jeꞌe ba, 
JHN.10.12	aro thi thjengeꞌe na̱ ꞌna ixin thingaria kuleko, are dikon thii kundanixra, jeꞌe sathinga ko tathinthuꞌe ba ixin jeꞌa kulekue, ko kundanixra duen ba ba ko tunchjekee ba. 
JHN.10.13	Ko thi dacha ixin thingaria kuleko, ndusenꞌa ixin jeꞌe ba.
JHN.10.14	’Jaꞌan thi jian thingaria kuleko ko jaꞌan chunxin kulekuna, ko jeꞌe ba chunxin na ba jaꞌan, 
JHN.10.15	jañaa inchin Ndudana chunxin na ndo jaꞌan, ko jaꞌan chunxin jeꞌe ndo, ko jaꞌan xrajon na seꞌen na ixin kulekuna. 
JHN.10.16	Kai chunda ikanxion kuleko ko jeꞌa nthiꞌi theaxiꞌin ba ko rugunda sikian ba, ko tsiꞌin ba thana ko rukjan ba nakua taajo ko nakua thi tsingaria ba.
JHN.10.17	’Ndudana thjuena ndo, ixin jaꞌan xrajon na seꞌen na ko rukjan sarichon inaa. 
JHN.10.18	Xruꞌin kensen nchao santsjena thi richunxin, ixin jaꞌon ruxrajon na seꞌen na. Ko jaꞌan chunda juachaxin sajon thi richunxin ko kai chunda juachaxin rukjan tsaa thi richunxin. Ko jiꞌi thi kuetunna Ndudana.
JHN.10.19	Ko are ni judío kuiꞌin na̱ kain jiꞌi, jeꞌe na̱ kjan bithikauenꞌa choo na̱ inaa. 
JHN.10.20	Tsjé na̱ ndachro na̱:
JHN.10.20	—Jeꞌe xa chunda xa naa espíritu jianꞌa ko ndadixinga xa, ¿unda thiꞌin ra thi ndachro xa?
JHN.10.21	Aro ikanxion na̱ ndachro na̱:
JHN.10.21	—Xruꞌin chujni chunda espíritu jianꞌa nchao runichja jañaa. ¿Anchao naa espíritu jianꞌa sinchexrueꞌen jmakon chujni dikonꞌa?
JHN.10.22	Ko are mee kunithjaue kin ko ngain rajna Jerusalén chujni judío tenchesayeꞌe na̱ thi kiai xraxaunxin na̱ thi nchaꞌon kunchaon niꞌngo. 
JHN.10.23	Ko Jesús taredeꞌe ngain niꞌngo mee ngain thi dixinxin ni diꞌin Salomón. 
JHN.10.24	Ko chujni judío bisiandajin na̱ Jesús ko ndachro na̱:
JHN.10.24	—¿Kesa sinchenuna ni ra?, ja̱ jaꞌa thi Cristo ndachjejin ra jaxon.
JHN.10.25	Jesús ndachro ngain na̱:
JHN.10.25	—Jaꞌan undathjo ra ko jaꞌa ra bithikaonꞌa ra, aro thi jaꞌan nthaꞌa, nthaꞌa kunixin juachaxiin Ndudana ko thi nthaꞌa tjaago kensen na jaꞌan. 
JHN.10.26	Ko jaꞌa ra dithikaonꞌa ra, ixin jaꞌa ra jeꞌa kulekuna ra. 
JHN.10.27	Kulekuna thiꞌin ba thana ko jaꞌan chunxin ba ko jeꞌe ba rueꞌna ba. 
JHN.10.28	Jaꞌan nthagechon ba ko xruꞌin nchaꞌon sitjaan ba, ko xruꞌin kensen santsjenanxin ba ngaa rana. 
JHN.10.29	Ndudana thi chjana ba ko jeꞌe ndo thetuꞌan ndo kain, ko xruꞌin kensen santsjexin ndo ba ngaa raa ndo. 
JHN.10.30	Ndudana ko jaꞌan jeꞌo nakua ná.
JHN.10.31	Kuthimejan chujni judío kjan na̱ kuaa na̱ xro ixin ruxrangii na̱ Jesús. 
JHN.10.32	Ko Jesús ndachro ngain na̱:
JHN.10.32	—Jaꞌan binthaꞌa tsjé thi jian ngathexin kon ra kunixin juachaxiin Ndudana; ko ndachjejin ni ra, ¿kexeꞌe thi jian binthaꞌa ruxranginanxin ni ra xro?
JHN.10.33	Ko chujni judío ndachro na̱:
JHN.10.33	—Jaꞌan ná ruxrangiaꞌa ra xro ixin thi jian ncheꞌe, jaꞌan ná ruxrangiꞌa ra xro ixin thi jianꞌa nichja ixin Ndo Dio, ixin jaꞌa jeꞌo naa xii, aro jaꞌa ndachro ixin jaꞌa Dio.
JHN.10.34	Kuthimejan Jesús ndachro ngain na̱:
JHN.10.34	—Ngain Xruen ley Ndo Dio ndachro: “Jaꞌa ra dio ra.” 
JHN.10.35	Ja̱ Ndo Dio banchegiꞌin dio chujni bayée juajnee ndo, ko jaꞌan ná chroꞌa rundachro ná naꞌi ngain thi jitaxin Xruen ndo. 
JHN.10.36	Ko ja̱ Ndo Dio kuinchieꞌe na ko ruaꞌan na nthiꞌi ngataꞌa nunthe, ¿unda ndachro ra ixin jaꞌan nichja jianꞌa ixin Ndo Dio jeꞌo ixin ndachrjan: “Jaꞌan Xeꞌen Ndo Diona”? 
JHN.10.37	Ja̱ xruꞌin thi ncheꞌe Ndudana rinthaꞌa, dithikaonꞌa ni ra jaꞌan. 
JHN.10.38	Aro ja̱ nthaꞌa kain thi ncheꞌe Ndudana, dithikaon ra ngain thi nthaꞌa jaꞌan, maski dithikaonꞌa ni ra jaꞌan, ko jañaa tsunuꞌa ra ko sithikaon ra ixin Ndudana jii ndo ngajin na ko jaꞌan riꞌi ngain ndo.
JHN.10.39	Ko kjan binao na̱ rutse na̱ ixin rukiaxiꞌin na̱ Jesús, aro jeꞌe sakuingeꞌe na̱.
JHN.10.40	Ko kjan Jesús inaa tuenxin nda Jordán, thi banchegithexin Juan chujni are icha saꞌo ko nthi̱ꞌa̱ tabithuꞌe. 
JHN.10.41	Tsjé chujni kjui ngain Jesús ndache choo na̱:
JHN.10.41	—Jaan ndua, maski Juan xruꞌin chujni binchexrueꞌen inchin xii jiꞌi, aro kain thi nichja ixin xii jiꞌi, jaan ndua.
JHN.10.42	Ko nthi̱ꞌa̱ tsjé chujni bithikaon na̱ ngain Jesús.
JHN.11.1	Beꞌe naa xii biꞌin Lázaro ko anto beniꞌi xa, ko rajnee xa diꞌin Betania, xrajeꞌo rajnee María ko Marta, xan choo Lázaro. 
JHN.11.2	Ko xrajeꞌo María jiꞌi thi kuinthjithe ndaxrajni ngataꞌa ruthee Jesús ko binchexemanxin kunixin xrajaa. 
JHN.11.3	Kayui nchrii mee ruaꞌan nchra juajna ngain Jesús ko ndachro nchra:
JHN.11.3	—Nchana, xi thjueꞌe suixin niꞌi xa.
JHN.11.4	Are Jesús kuiꞌin jiꞌi, ndachro:
JHN.11.4	—Chin jiꞌi senxinꞌa Lázaro, chin jiꞌi ruxraguxin juachaxiin Ndo Dio ko thi juachaxin chunda jaꞌan, thi Xeꞌen ndo.
JHN.11.5	Ko Jesús anto bathjueꞌe Marta, María ko Lázaro. 
JHN.11.6	Ko maski Jesús kunuꞌe ixin Lázaro beniꞌi, jeꞌe xra tabithuꞌe iyoo nchaꞌon nthi̱ꞌa̱ thi beꞌe. 
JHN.11.7	Kuthimejan ndachro Jesús ngain ni bakao:
JHN.11.7	—Chjin ná Judea inaa.
JHN.11.8	Ko thi chujni bakao ndachro na̱:
JHN.11.8	—Suixin ke tjaago, chujni judío xra seꞌa binao na̱ naruguenxon na̱ suixin kunixin xro, ¿ko xra rinao tsji nthi̱ꞌa̱ inaa?
JHN.11.9	Jesús ndachro:
JHN.11.9	—¿Anduaꞌa ixin nchaꞌon nchengasaan theyoo hora? Thi chrji are jii nchaꞌon tunthengixinꞌa ixin jii xruii nchaꞌon, 
JHN.11.10	aro thi chrji thie tunthengixin ixin xruꞌin xruꞌi jii.
JHN.11.11	Ko Jesús xra ndachro:
JHN.11.11	—Lázaro, xi jian dakjiꞌo ná, tajijua xa aro jaꞌan tsji sinthaxingamaa xa.
JHN.11.12	Kuthimejan ni bakao Jesús ndachro na̱:
JHN.11.12	—Nchana ná, ja̱ tajijua xa, a tuin tsuxrueꞌen xa.
JHN.11.13	Aro thi binao Jesús rundachro, mee ixin Lázaro undadigeꞌen. Ko kain chujni bakao Jesús xraxaon na̱ ixin jeꞌe jinichja ixin ndua jeꞌo tajijua Lázaro. 
JHN.11.14	Kuthimejan Jesús nduaxin ndachro ngain na̱:
JHN.11.14	—Lázaro undabeꞌen. 
JHN.11.15	Ko jaꞌan chaꞌna ixin bariꞌa nthi̱ꞌa̱, ixin jañaa jaꞌa ra sithikaon ra ngajin na. Aro chjin ná sitsjeꞌe ná Lázaro.
JHN.11.16	Kuthimejan Tomás, thi banchegiꞌin na̱ xan Kuata, ndachro ngain icha chujni bakao Jesús:
JHN.11.16	—Chjin ná kai ixin seꞌen ná ngain Jesús.
JHN.11.17	Are biji Jesús nthi̱ꞌa̱, jeꞌe kuiꞌin ixin Lázaro ubechunda noo nchaꞌon jixrabaa. 
JHN.11.18	Rajna Betania beꞌe nii kilómetro ngain rajna Jerusalén. 
JHN.11.19	Mexinxin tsjé chujni judío bitsjeꞌe Marta ko María ixin binchesuji na̱ nchrii teꞌi ixin beꞌen Lázaro, xichoo nchra. 
JHN.11.20	Are Marta kunuꞌe ixin Jesús jithii, jeꞌe bachrjexin nchia ixin bichuenxin Jesús ngatja nthiꞌá, aro María ndabithuꞌe ngaxiꞌin nchia. 
JHN.11.21	Ko Marta ndachro ngain Jesús:
JHN.11.21	—Nchana, ja̱ suixin rugariꞌi nthiꞌi, rugenꞌa xan chian. 
JHN.11.22	Aro jai nuna ixin kain thi Suixin sanchieꞌe Ndo Dio, jeꞌe ndo ruchjaa ndo.
JHN.11.23	Jesús ndachro:
JHN.11.23	—Xan choo rukjan xan sechon xan.
JHN.11.24	Ko Marta ndachro:
JHN.11.24	—Jaꞌan nuna ixin rukjan xan sechon xan are ruxechon kainxin ni ndadigeꞌen, ngain thi nchaꞌon are ndatsjexin nunthe.
JHN.11.25	Ko Jesús ndachro:
JHN.11.25	—Jaꞌan thi ruxechunxin kainxin chujni, ko jaꞌan thi nthakjan na̱ inaa chujni narua. Thi chujni dithikaon na jaꞌan, maski ndadigeꞌen na̱, jeꞌe na̱ ruxechon na̱. 
JHN.11.26	Ko kain chujni jichon ko dithikaon ngajin na, chujni mee rukjan na̱ inaa chujni narua ko xruꞌin nchaꞌon tsjexin. ¿Adithikaon jiꞌi?
JHN.11.27	Marta ndachro:
JHN.11.27	—Nchana, jaan dithikaꞌon ixin Suixin thi Cristo, thi Ndo Dio ndachro ixin rukii ngataꞌa nunthe ko thi kai Xeꞌen ndo.
JHN.11.28	Are Marta juexin ndachro jiꞌi, kjui bigaye̱e María, ko jimao ndachro ngain María:
JHN.11.28	—Xi tjaago, nthiꞌi jii xa ko dayaꞌa xa.
JHN.11.29	Are María kuiꞌin jiꞌi, jaikua bingathjen ko kjui bitsjeꞌe Jesús. 
JHN.11.30	Jesús xra bithuꞌe ngadeꞌe rajna, thi betanxin Marta. 
JHN.11.31	Are ni judío bikon na̱ ixin María jaikua bingathjen ko bachrje, thi ni tate nthi̱ꞌa̱ ixin jinchesuji na̱, ruee na̱ María ixin xraxaon na̱ ixin María sarukji ngain thi jixrabaa Lázaro ixin rutsjangaxin xan nthi̱ꞌa̱.
JHN.11.32	Are biji María thi jii Jesús, bethuxin ngakee ruthee Jesús, ko ndachro:
JHN.11.32	—Nchana, ja̱ suixin rugariꞌi nthiꞌi, xan chian rugenꞌa xan.
JHN.11.33	Are Jesús bikon ixin María ko kain chujni judío bikao tetsjanga na̱ kai, Jesús bechiin ko anto suji juachjaon kunuꞌe ngain anseen. 
JHN.11.34	Kuthimejan Jesús banchiangi ko ndachro:
JHN.11.34	—¿Thinoo kjuabaa ra Lázaro?
JHN.11.34	Ko jeꞌe na̱ ndachro na̱:
JHN.11.34	—Xrakui, sitsjeꞌe.
JHN.11.35	Ko Jesús tsjanga. 
JHN.11.36	Ko ni judío ndachro na̱:
JHN.11.36	—Tsjexin ra, kexreen anto thjueꞌe xa Lázaro.
JHN.11.37	Ko ikanxion na̱ ndachro na̱:
JHN.11.37	—Xii jiꞌi binchexrueꞌen jmakon thi xii bagikonꞌa, ¿unda xruꞌin bincheꞌe xa ixin rugenꞌa Lázaro?
JHN.11.38	Jesús kjan kunuꞌe juachjaon, ko jeꞌe kunchieꞌen ngain thi jixrabaa Lázaro, ngain naa thi dikinchrjadoꞌo na̱ jna ko jiree naa xro. 
JHN.11.39	Jesús ndachro:
JHN.11.39	—Dinthjian ra xro.
JHN.11.39	Ko Marta, nchri choo Lázaro, ndachro nchra ngain Jesús:
JHN.11.39	—Nchana, uchunda noo nchaꞌon jixrabaa xan ko uxra xan.
JHN.11.40	Aro Jesús ndachro:
JHN.11.40	—¿Andathjoꞌa ixin ja̱ sithikaon ngajin na, jaꞌa sikon juachaxiin Ndo Dio?
JHN.11.41	Kuthimejan binthjian na̱ xro mee. Ko Jesús tsjeꞌe ngajni ko ndachro:
JHN.11.41	—Suixin Ndudana, thexruxiꞌan ixin kuiꞌin thi jaꞌan ndachrjan. 
JHN.11.42	Jaꞌan nuna ixin kainxin nchaꞌon thiꞌin thi jaꞌan ndachrjan, aro ndachrjan jiꞌi ixin chujni te nthiꞌi sithikaon na̱ ixin Suixin ruaꞌan na jaꞌan.
JHN.11.43	Ko are Jesús juexin ndachro jiꞌi, jeꞌe kuyao suji:
JHN.11.43	—¡Lázaro, dachrjexin yaa!
JHN.11.44	Ko jeꞌe bachrje ko nguixin raa ko ruthee jisiandajin naa manta, ko ngakon jisia inaa manta. Ko Jesús ndachro:
JHN.11.44	—Dantsjeꞌe ra manta ko tanchrjanda ra satsji.
JHN.11.45	Tsjé chujni judío beꞌe ngain María bithikaon na̱ ngain Jesús ixin thi bincheꞌe jeꞌe. 
JHN.11.46	Aro ikanxion na̱ kjui na̱ ngain xi fariseo ixin kuekiin na̱ xa thi bincheꞌe Jesús. 
JHN.11.47	Kuthimejan xi fariseo ko xi daana thetuꞌen icha xi daana baye̱e xa kain chujni ncheꞌe jie̱ ko binthendachro xa:
JHN.11.47	—¿Keꞌe sinthoꞌo ná? ¡Xii jiꞌi atho tsjé thi naꞌa dikunxin ni ncheꞌe xa! 
JHN.11.48	Ja̱ tsanchrjanda ná xa xra sincheꞌe xa jañaa, kainxin chujni sithikaon na̱ ngain xa. Ko tsii ni romano ko tsuxanthe na̱ ningua ná ko suen na̱ kain chujni nuntheꞌa ná.
JHN.11.49	Aro naa xi daana icha renthe ko baketuꞌan ngain nano mee biꞌin Caifás ko jeꞌe xa ndachro xa:
JHN.11.49	—Jaꞌa ra xruꞌin nuꞌa ra. 
JHN.11.50	¿Anuaꞌa ra ixin icha jian ixin seꞌen nakua xii ke seꞌen kainxin chujni nuntheꞌa ná?
JHN.11.51	Aro Caifás ndachroꞌa jiꞌi ixin jeꞌo xraxaon, thi kuꞌen ixin jeꞌe kjui xi daana icha renthe ngain nano mee, mexinxin Ndo Dio binchenichja jeꞌe ko jañaa nichja ixin Jesús rugeꞌen ixin chujni judío. 
JHN.11.52	Ko jeoꞌa ixin chujni judío, kai ixin chujnii ndo dichjekee nguixin nunthe. 
JHN.11.53	Ko ngain nchaꞌon mee kuexinxin kjuathexin ni thetuꞌan ixin naruguenxon na̱ Jesús.
JHN.11.54	Mexinxin Jesús ibakjiꞌa ngayee ni judío ko bachrjexin rajna Judea ko sakjui chiaon ngain naa jna xruꞌin jii, chiaon ngakee rajna diꞌin Efraín, thi bithuꞌe jeꞌe kunixin kain chujni bakao.
JHN.11.55	Are uchiaon rukii kiee ni judío diꞌin pascua, tsjé chujni jejee rajna sakjui na̱ Jerusalén ixin bakurua na̱ ngain Ndo Dio. 
JHN.11.56	Ko kjuee na̱ Jesús, ko are tate na̱ ngain niꞌngo banchiangiꞌi choo na̱:
JHN.11.56	—¿Keꞌe xraxaon ra? ¿Atsii Jesús ngain kiai jiꞌi?
JHN.11.57	Xi fariseo ko kain xi daana baketuꞌan ngain icha xi daana ukuetuꞌan xa ixin kexeꞌo chujni rukunuꞌe thinoo jii Jesús, rukjaago na̱ ixin rutse na̱ Jesús ko rukiaxiꞌin na̱.
JHN.12.1	Inkjaon nchaꞌon bithjaan ixin rukii kiai diꞌin pascua, are biji Jesús ngain rajna Betania, thi beꞌe nchianduꞌa Lázaro, thi ndabeꞌen ko Jesús binchexechon. 
JHN.12.2	Ko nthi̱ꞌa̱ binchechjian na̱ thi binekaꞌo na̱ Jesús are utsukjin. Ko Marta bajon bine na̱ ko Lázaro tabeꞌe ngain nthanchaon thi beꞌe Jesús. 
JHN.12.3	Kuthimejan María juiaꞌo inchin rioꞌo litro ndaxrajni dikunchjianxin juxon tsjo diꞌin nardo, ko ndaxrajni jiꞌi anto renthe nda. Ko María kuinthjithe nda ruthee Jesús, kuthimejan binchexemanxin kunixin xrajaa. Ko nguixin ngaxiꞌin nchia kunkaxrajni nda. 
JHN.12.4	Kuthimejan nichja Judas Iscariote, xi tsiꞌi naa thi biꞌin Simón, ko Judas kai kjui naa thi theyoo chujni bakao Jesús ko thi rugajon Jesús ixin rutse na̱, ko ndachro:
JHN.12.5	—¿Unda kuchjiꞌa ndaxrajni jiꞌi ixin anto renthe nda inchin tsjexin dacha naa thi ncheꞌe xra nguixin nano, ko tumi mee nchao rukjengijnanxin ná chujni nua?
JHN.12.6	Aro Judas ndachroꞌa jiꞌi ixin ndua rukaxin juachjaon chujni nua, jeꞌe jañaa ndachro ixin jeꞌe naa thi cheꞌe. Ko jeꞌe bechunda thi bengachjian tumii ni bakao Jesús, ko nthi̱ꞌa̱ bakakua tumi bagundeꞌe. 
JHN.12.7	Mexinxin Jesús ndachro:
JHN.12.7	—Tanchrjanda nchra ixin jeꞌe nchra kuenchjiꞌan nchra ndaxrajni jiꞌi ixin sunda ngain nchaꞌon ruxrabaa na. 
JHN.12.8	Chujni nua kainxin nchaꞌon sinthechunda ra na̱ ngayaꞌa ra, aro jaꞌan kainxinꞌa nchaꞌon sariꞌi ngayaꞌa ra.
JHN.12.9	Tsjé chujni judío kunuꞌe na̱ ixin Jesús beꞌe ngain rajna Betania, ko jeꞌe na̱ binthekji na̱ nthi̱ꞌa̱, aro jeoꞌa ixin bitsjeꞌe na̱ Jesús, kai kjui na̱ ixin bitsjeꞌe na̱ Lázaro, thi binchexechon Jesús. 
JHN.12.10	Aro xi daana baketuꞌan icha xi daana kjuathexin xa ixin kai naruguenxon xa Lázaro 
JHN.12.11	ixin thi kuꞌen Lázaro, tsjé chujni judío ibagithikaonꞌa na̱ xi daana ko icha bagithikaon na̱ Jesús.
JHN.12.12	Tsjé chujni dikji Jerusalén ngain thi kiai diꞌin pascua, ko nduexin kunuꞌe na̱ ixin Jesús rugiji ngain rajna mee.
JHN.12.13	Mexinxin jeꞌe na̱ kunchrijin na̱ kajne ko bichuenxin na̱ Jesús ngatja nthiꞌá, ko suji ndachro na̱:
JHN.12.13	—¡Thjengijna ni ra jai, jaꞌa thi binthanchaon Ndo Dio ko juiꞌi kunixin juachaxiin ndo, jaꞌa thi rey thetuꞌen chujni Israel!
JHN.12.14	Ko Jesús bithja naa kuluchuchjan ko betaꞌa ba, inchin jitaxin ngain Xruen Ndo Dio:
JHN.12.15	Xraonꞌa jaꞌa, rajna Sión;
JHN.12.15	tsjexin ixin juii thi Rey thetuꞌan jaꞌa
JHN.12.15	ko jitaꞌa naa kuluchuchjan.
JHN.12.16	Are nakuexinxion, chujni bakao Jesús kuinxinꞌa na̱ thi jituꞌen jiꞌi, ko are Jesús sakjui ngajni, kuthimejan kuinxin na̱ thi jitaxin ngain Xruen Ndo Dio ixin Jesús rukuꞌen jiꞌi.
JHN.12.17	Ko kain chujni binthe ngain Jesús, bakekin na̱ kexreen jeꞌe kuetuꞌen Lázaro bachrjexin chinthi ixin binchexechon ngayexin ni ndadigeꞌen. 
JHN.12.18	Mexinxin tsjé chujni bachrje na̱ bachuꞌen na̱ Jesús ngatja nthiꞌá ixin kunuꞌe na̱ thi bincheꞌe ngain Lázaro. 
JHN.12.19	Aro xi fariseo ndache choo xa:
JHN.12.19	—Tsjexin ra, jañaa ixruꞌin sinthoꞌo ná ixin kain chujni saruee na̱ jeꞌe.
JHN.12.20	Ngayee chujni kjui Jerusalén ixin banchesaaya na̱ ngain kiai, kai beꞌe nchin ni griego. 
JHN.12.21	Ko chujni teꞌi kunchieꞌen na̱ ngain Felipe, thi juixin rajna Betsaida nuntheꞌe Galilea, ko binchetseꞌen na̱ ñao ko ndachro na̱:
JHN.12.21	—Nthatsaꞌan ra ñao suixin, rinaꞌo ná sikon na̱ Jesús.
JHN.12.22	Ko Felipe kjui bindache Andrés, kuthimejan kayui na̱ bindache na̱ Jesús. 
JHN.12.23	Ko Jesús ndachro:
JHN.12.23	—Ujuii nchaꞌon ixin tsusayana jaꞌan, thi Xii juixin ngajni. 
JHN.12.24	Jaꞌan, ndua rindathjo ra ixin ja̱ naa nuatrigo setsingataꞌa jinche ko senꞌa nua, xruꞌin tsuꞌen nua, aro ja̱ nua mee ndaseꞌen nua, rukjan suan anto tsjé nuanchjan. 
JHN.12.25	Thi jeꞌo thjee ixin jian seꞌe ngataꞌa nunthe jiꞌi, ndaseꞌen. Aro thi chujni xraxaon ixin rentheꞌa ngain nunthe jiꞌi ko dithikaon na, chujni jiꞌi rukjan inaa chujni narua. 
JHN.12.26	Ja̱ chrujan chujni rinao sincheꞌe xrana, ruruee na, ko thi jaꞌan sariꞌi, nthi̱ꞌa̱ seꞌe jeꞌe kai. Ko thi chujni sincheꞌe xrana, Ndudana sinchesayeꞌe ndo chujni mee.
JHN.12.27	’Jai anto suji juachjaon tunuꞌe ansenna, ¿Arundathjan Ndudana: “Tanchrjandaꞌa na satho tangi ngain hora jiꞌi”? ¡Naꞌi, ixin mee juixin jaꞌan! 
JHN.12.28	Icha nchao rundathjan: “Ndudana, ¡nchegundana ixin tsusayaxin!”
JHN.12.28	Kuthimejan ngajni kuiꞌin ni naa thee thi ndachro:
JHN.12.28	—Jaꞌan ubinthasayaꞌa, ko rukjan na sinthayaꞌa inaa.
JHN.12.29	Ko thi tsjé chujni beꞌe nthi̱ꞌa̱ kuiꞌin na̱ tha juixin ngajni ko ndachro na̱ ixin bathe ko ikanxion na̱ ndachro na̱:
JHN.12.29	—Naa ángel nichjee Jesús.
JHN.12.30	Kuthimejan Jesús ndachro ngain na̱:
JHN.12.30	—Thi tha kuiꞌin ra juiꞌa ixin jaꞌan, juii ixin jaꞌa ra. 
JHN.12.31	Jai Ndo Dio sincheꞌe jie̱ ngain nunthe jiꞌi, ko nchiijin thi thetuꞌan nunthe jiꞌi sinchetjaan juachaxiin. 
JHN.12.32	Ko are chujni satsiin na na̱ nganito ntha cruz, jaꞌan sinthaꞌa ixin kainxin chujni sithikaon na na̱ ngajin.
JHN.12.33	Ko jaꞌin kjuaguxin Jesús ixin kexreen rugeꞌen. 
JHN.12.34	Aro chujni ndachro na̱ ngain Jesús:
JHN.12.34	—Jaꞌan ná kuian ná thi jitaxin ngain ley, ixin Cristo sechon kainxin nchaꞌon. ¿Kexreen ndachruxin jaꞌa ixin thi Xii juixin ngajni rugunda rutsiin na̱ nganito ntha cruz? ¿Ko kensen mee, thi Xii juixin ngajni?
JHN.12.35	Kuthimejan Jesús ndachro ngain na̱:
JHN.12.35	—Xra ikanxion nchaꞌon seꞌe ngayaꞌa ra xruꞌi sinthangasaꞌan ra, mexinxin dakji ra ngain xruꞌi mee. Ko jañaa rutseꞌa ra thi naxin xeꞌe ixin thi chrji ngain thi naxin xeꞌe nueꞌa thinoo thji. 
JHN.12.36	Ko are xra riꞌi ngajin ra, inchin xruꞌi nchengasaan, dithikaon ra ngain xruꞌi, ko rukjan ra xeꞌen xruꞌi nchengasaan.
JHN.12.36	Ko are juexin ndachro Jesús jiꞌi, jeꞌe sakjui ko tabemeꞌe na̱.
JHN.12.37	Maski Jesús bincheꞌe ngathexin kon chujni anto tsjé thi xra naꞌa bagikunxin na̱, aro bithikaonꞌa na̱ ngain jeꞌe, 
JHN.12.38	Ko jaꞌin bikuenxin thi dikji̱n Isaías, thi bagayee juajnee Ndo Dio, are ndachro:
JHN.12.38	—Nchana, ¿kensen bithikaon juajnaa ná?
JHN.12.38	¿Ko kensen kjuaguꞌe juachaxian?
JHN.12.39	Aro chujni bithikaonꞌa na̱, ixin kai dikji̱n Isaías jaꞌin:
JHN.12.40	Ndo Dio banchekajin na̱
JHN.12.40	ko banchecha anseen na̱,
JHN.12.40	ixin sikunxinꞌa na̱ kunixin jmakon na̱,
JHN.12.40	ko tsinxinꞌa na̱ ixin anseen na̱,
JHN.12.40	ko tsiꞌa na̱ ngajin ixin tsuxrueꞌen na̱.
JHN.12.41	Isaías ndachro kain jiꞌi ixin jeꞌe bikon juachaxiin Jesús, mexinxin banichja ixin Jesús.
JHN.12.42	Ko maski kain jiꞌi kuꞌen, tsjé ni judío ko kai tsjé ni baketuꞌan bithikaon na̱ Jesús. Aro jeꞌe na̱ bandachroꞌa na̱ ngayee chujni ixin baxraon na̱ rugengixin na̱ na̱ ngain niꞌngo. 
JHN.12.43	Ixin jeꞌe na̱ icha bathjueꞌe na̱ thi chrjuin banichja chujni ixin jeꞌe na̱, ko bagayeꞌa na̱ thi chrjuin thixin ngain Ndo Dio.
JHN.12.44	Jesús nichja suji ko ndachro:
JHN.12.44	—Thi chujni dithikaon ngajin, jeoꞌa ngajin dithikaon, kai dithikaon Ndudana thi ruaꞌan na. 
JHN.12.45	Thi dikon na jaꞌan, kai dikon thi ruaꞌan na. 
JHN.12.46	Jaꞌan, thi xruꞌi nchengasaan, juiꞌi ngataꞌa nunthe, ko kain thi dithikaon na jaꞌan, seꞌa ngain thi naxin xeꞌe. 
JHN.12.47	Thi chujni thiꞌin thi ndachrjan ko dithikaonꞌa, jeꞌa jaꞌan rinthaꞌa jie̱ ngain chujni mee, ixin jaꞌan juiꞌa ixin sinthaꞌa jie̱ ngain chujni nunthe jiꞌi, jaꞌan juiꞌi ixin sinthakjan na̱ inaa chujni narua. 
JHN.12.48	Thi chujni rinaoꞌa ruena ko dithikaonꞌa thi jaꞌan ndachrjan, chujni mee uchunda thi sincheꞌe jie̱. Ixin thi jaꞌan nichja mee thi sincheꞌe na̱ jie̱ ngain thi nchaꞌon are kain ndatsjexin. 
JHN.12.49	Ko jaꞌan nichjaꞌa inchin jaꞌon rinaꞌo, Ndudana, ndo ruaꞌan na, kuetunna thi jaꞌan rundachrjan ko thi jaꞌan tsjagua chujni. 
JHN.12.50	Ko nuna ixin thi thetuꞌan Ndudana, mee thi nchekjan ni inaa chujni narua ko xruꞌin nchaꞌon tsjexin. Mexinxin thi jaꞌan ndachrjan, rindachrjan inchin Ndudana ndachjejin na.
JHN.13.1	Ko are ujitunchiaon thi kiai diꞌin pascua, kai Jesús ubenuꞌe ixin ujitunchiaon thi nchaꞌon ixin jeꞌe tsinthuꞌe nunthe jiꞌi ko satsji ngain Ndudee. Ko jeꞌe anto thjueꞌe chujni bakao ngain nunthe jiꞌi ko jeꞌe kjuague na̱ thi anto thjueꞌe na̱ are juexin kain.
JHN.13.2	Ko are xra thexinꞌa jine na̱, nchiijin ubakeꞌe ngain anseen Judas Iscariote, xi tsiꞌi Simón, ixin rugajon Jesús. 
JHN.13.3	Ko Jesús ubenuꞌe ixin Ndo Dio, chjee ndo kainxin juachaxin ixin ruketuꞌan kain thi jii, ko benuꞌe ixin ngain ndo juixin ko ngain ndo satsji inaa. 
JHN.13.4	Ko Jesús bingathjenxin ngain nthanchaon ko binthjianma luntho jitsaa ko bithedunga naa luntho xemanxin ni. 
JHN.13.5	Kuthimejan kuekia jinda ngain naa chikuthe ko kuexiꞌin kjueen ruthee ni bakao ko binchexemanxin ruthee na̱ kunixin luntho jithedunga.
JHN.13.6	Ko are urukjeen ruthee Pedro, Pedro ndachro:
JHN.13.6	—Nchana, ¿a suixin sikjeen ruthena?
JHN.13.7	Jesús ndachro:
JHN.13.7	—Jai jaꞌa thinxinꞌa thi rinthaꞌa, aro kuthimejan tsinxin.
JHN.13.8	Aro Pedro ndachro:
JHN.13.8	—Xruꞌin nchaꞌon sithunanxin ixin Suixin sikjeen ruthena.
JHN.13.8	Jesús ndachro:
JHN.13.8	—Ja̱ sithuaxinꞌa ixin jaꞌan tsjeen ruthea, jaꞌa chroꞌa sariꞌi ngajin.
JHN.13.9	Simón Pedro ndachro:
JHN.13.9	—Jeoꞌa ruthena dikjeen; kai dikjeen rana ko jana.
JHN.13.10	Aro Jesús ndachro:
JHN.13.10	—Thi chujni nandaa ditsinda jeꞌo rugunda tsjeen ruthee, ixin nguixin urua. Jaꞌa ra urua ra maski jeꞌa kain ra.
JHN.13.11	Ko jeꞌe ubenuꞌe kensen rugajon ngain chujni ningakuꞌen, mexinxin ndachro, kainxinꞌa ra urua ra.
JHN.13.12	Ko are ujuexin kjueen ruthee kain na̱, jeꞌe kjan betsaa lunthue, ko kjan tabeꞌe ngain nthanchaon ko ndachro ngain na̱:
JHN.13.12	—¿Athinxin ra thi juexin binthaꞌa ngajin ra? 
JHN.13.13	Jaꞌa ra nchegiꞌin ni ra, “Thi Tjaago” ko “Nchana ná” ko nchao ndachro ra, ixin mee ndua. 
JHN.13.14	Ja̱ jaꞌan Nchaa ra ko Thi Tjaguꞌa ra, ko kjueen ruthea ra, mexinxin kai jaꞌa ra rugunda tsjeꞌen choo ruthea ra. 
JHN.13.15	Jaꞌan ukjuaguꞌa ra kexreen sincheꞌe ra, ncheꞌe ra xrajeꞌo thi jaꞌan binthaꞌa ngajin ra. 
JHN.13.16	Ndua thi rundathjo ra, xruꞌin thi ncheꞌe xra thetuꞌan icha ke xi najnii, ko xruꞌin ni dikao naa juajna icha tsetuꞌan ke thi ruaꞌan ixin bikao juajna mee. 
JHN.13.17	Ja̱ thinxin ra jiꞌi Ndo Dio sinthachaon ra are sincheꞌe ra, thi kuinxin ra.
JHN.13.18	’Jaꞌan rinichja jiꞌi aro jeꞌa ixin kain ra, jaꞌan nuna kensen kuinchiaa. Aro rugunda tsuꞌen thi jitaxin ngain Xruen Ndo Dio, thi ndachro: “Thi jine niuthja ngajin na sankaxin na ruthee.” 
JHN.13.19	Jai ndathjo ra jiꞌi ixin are utsuꞌen jiꞌi, jaꞌa ra sithikaon ra ixin jaꞌan thi Cristo. 
JHN.13.20	Jaꞌan ndua rindathjo ra, ixin chujni sayée thi ni jaꞌan ruruaꞌan, kai jaꞌan sayena na̱, ko thi sayena jaꞌan, sayée thi ruaꞌan na jaꞌan.
JHN.13.21	Are Jesús juexin ndachro jiꞌi, jeꞌe kunuꞌe naa juachjaon anto suji, ko ndachro:
JHN.13.21	—Jaꞌan ndua rundathjo ra ixin naa ra xro te ra nthiꞌi sajon na ngain chujni ningakunna.
JHN.13.22	Ko chujni bakao Jesús kuexiꞌin tsjeꞌe choo na̱ aro nueꞌa na̱ ixin kensen jinichja Jesús. 
JHN.13.23	Naa ni theyoo bakao Jesús, thi anto thjueꞌe, jeꞌe mee tajikee Jesús. 
JHN.13.24	Ko Simón Pedro raa ndachexin thi tajikee Jesús, ixin sanchiangiꞌi kensen mee. 
JHN.13.25	Kuthimejan thi tajikee Jesús banchiangi:
JHN.13.25	—Nchana, ¿ixin kensen rinichja yaa?
JHN.13.26	Jesús ndachro:
JHN.13.26	—Thi jaꞌan ruchjaꞌa rioꞌo niuthja sinthatjao.
JHN.13.26	Ko are juexin binchetjao niuthja bajon nio ngain Judas Iscariote, xi tsiꞌi Simón. 
JHN.13.27	Ko are Judas bine niuthja mee, nchiijin icha bixiꞌin ngain juaxraxauen Judas. Kuthimejan Jesús ndachro:
JHN.13.27	—Jaikua ncheꞌe thi sincheꞌe.
JHN.13.28	Aro xruꞌin ni binthe ngain nthanchaon kuinxin na̱ ixin unda jañaa ndachro Jesús. 
JHN.13.29	Aro ixin Judas bakenchjiꞌan tumii ni bakao Jesús, mexinxin kanxion na̱ xraxaon na ixin Jesús chrujan jindache Judas ixin rukeꞌna thi rugunda ngain kiai o rugajon nchin tumi ngain chujni nua. 
JHN.13.30	Ko are Judas juexin bine niuthja mee, jeꞌe bachrjexin nthi̱ꞌa̱. Ko uthie.
JHN.13.31	Are Judas bachrje, Jesús ndachro:
JHN.13.31	—Jai jaꞌan, thi xii juixin ngajni, jai tsusayana ko Ndo Dio tsusayeꞌe ixin jaꞌan. 
JHN.13.32	Ko ja̱ Ndo Dio tsusayeꞌe ixin jaꞌan, kai jeꞌe ndo sincheꞌe ndo ixin tsusayana jaꞌan, ko utuin sincheꞌe ndo jiꞌi. 
JHN.13.33	Jaꞌa ra xan nchinnchinchjanꞌna, jaꞌan ndathjo ra ixin iseꞌa sariꞌi ngajin ra. Ko jaꞌa ra tsjee ni ra, aro xrajeꞌo thi ndathjan ni judío, ndathjo ra jaꞌa ra jai: Jaꞌa ra chroꞌa tsji ra thi jaꞌan tsji. 
JHN.13.34	Jiꞌi inaa thi narua rithetuꞌan ra, ixin ruthjueꞌe choo ra, jañaa inchin jaꞌan thjuaꞌa ra. 
JHN.13.35	Ja̱ ndua ruthjueꞌe choo ra, jañaa kain chujni tsunuꞌe na̱ ixin jaꞌa ra ndua chujni ruena.
JHN.13.36	Simón Pedro banchiangiꞌi Jesús:
JHN.13.36	—Nchana, ¿thinoo sekji?
JHN.13.36	Ko Jesús ndachro:
JHN.13.36	—Thi jaꞌan tsji jai, jaꞌa chroꞌa rurueꞌna, aro kuthejan nchao rurueꞌna.
JHN.13.37	Kuthimejan ndachro Pedro:
JHN.13.37	—Nchana, ¿unda chroꞌa ruruaꞌa jai? Jaꞌan nchao seꞌen na ixin suixin.
JHN.13.38	Jesús ndachro:
JHN.13.38	—¿Andua seꞌen ixin jaꞌan? Jaꞌan ndua rindathjo ixin xra rutsjeꞌa kunthaxichia ko jaꞌa uninxin nthiꞌa rundachro ixin chunxinꞌa na.
JHN.14.1	Tsjeꞌa nchaꞌon batho ko Jesús ndachro ngain chujni bakao:
JHN.14.1	—Taꞌa ra juachjaon ko chunthia ra Ndo Dio ko kai chunthia ni ra jaꞌan. 
JHN.14.2	Ko ngain nchianduꞌa Ndudana anto tsjé thi sinthe ra jii, ja̱ jeꞌa jañaa rukji, jaꞌan urundathjo ra. Mexinxin jaꞌan tsji sinthachjian thi sinthe ra. 
JHN.14.3	Ko are utsjexin sinthachjian, rukjan na siꞌi inaa ko satsji ra ngajin ixin thi jaꞌan sariꞌi, kai jaꞌa ra sinthe ra. 
JHN.14.4	Jaꞌa ra unuꞌa ra thinoo tsji, ko uchunxin ra nthiꞌá rurueꞌe ra.
JHN.14.5	Ko Tomás ndachro:
JHN.14.5	—Nchana ná, nunaꞌa ná thinoo sekji, ¿kexreen uchunxinxin ná nthiꞌá?
JHN.14.6	Jesús ndachro:
JHN.14.6	—Jaꞌan thi nthiꞌá na, ko thi ndua, ko thi nchegechon ni ko xruꞌin kensen nchao tsii ngain Ndudana ja̱ jeꞌa ixin jaꞌan. 
JHN.14.7	Ja̱ uchunxin ni ra jaꞌan, kai uchunxin ra Ndudana, ko jai uchunxin ra ndo ixin ubikon ra ndo.
JHN.14.8	Felipe ndachro:
JHN.14.8	—Nchana, tjaguꞌna ni ra ndo, ko kunixin maꞌo usithikaꞌon ná.
JHN.14.9	Jesús ndachro:
JHN.14.9	—Felipe, utsjé nchaꞌon riꞌi ngajin ra, ko ¿xra chunxinꞌa na? Thi chujni bikon na̱ jaꞌan, kai bikon Ndudana. ¿Unda xra ndachro: “Tjaguꞌna ra ndo”? 
JHN.14.10	¿Adithikaonꞌa ixin jaꞌan riꞌi ngain Ndudana ko jeꞌe ndo jii ndo ngajin? Kain thi jaꞌan rindathjo ra, rindathjoꞌa ra inchin jaꞌon rinaꞌo, Ndudana, ndo jii ngajin, jeꞌe ndo, ndo ncheꞌe ndo kain. 
JHN.14.11	Dithikaon ni ra ixin jaꞌan riꞌi ngain ndo ko jeꞌe ndo jii ndo ngajin na, ja̱ jeꞌa jañaa, dithikaon ni ra ixin thi dikon ra nthaꞌa. 
JHN.14.12	Jaꞌan ndua rindathjo ra, thi chujni dithikaon ngajin, kai sincheꞌe na̱ thi jaꞌan nthaꞌa, ko xra icha yeye thi sincheꞌe na̱ ixin jaꞌan tsji ngain Ndudana. 
JHN.14.13	Ko kain thi sanchieꞌe ra Ndudana kunixin juachaxinna, jaꞌan ruchjaꞌa ra ixin Ndudana tsusayeꞌe ndo ixin thi jaꞌan nthaꞌa. 
JHN.14.14	Ja̱ chrujan sanchia ra kunixin juachaxinna, jaꞌan sinthaꞌa.
JHN.14.15	’Ja̱ thjueꞌna ni ra, dithikaon ra thi jaꞌan rithetuꞌan. 
JHN.14.16	Ko jaꞌan sinthatsaan ñao Ndudana ixin ruruaꞌan ra ndo inaa thi tsjengijna ra ko seꞌe kainxin nchaꞌon ngajin ra. 
JHN.14.17	Ko mee Espíritu Santo, thi tjaago thi ndua, ko chujni dithikaonꞌa ngajin chroꞌa sayée na̱ Espíritu jiꞌi ixin dikonꞌa na̱ ko chunxinꞌa na̱. Aro jaꞌa ra, jaan chunxin ra jeꞌe ixin jii ngajin ra ko kainxin nchaꞌon seꞌe ngajin ra. 
JHN.14.18	Jaꞌan tsinthuaꞌa ra jaꞌo ra, jaꞌan rukjan na siꞌi ngajin ra. 
JHN.14.19	Tuin, chujni isikonꞌa na na̱ jaꞌan, aro jaꞌa ra sikon ni ra, ko ixin jaꞌan richon kai jaꞌa ra sinthechon ra. 
JHN.14.20	Ngain nchaꞌon mee jaꞌa ra tsunuꞌa ra ixin jaꞌan riꞌi ngain Ndudana, ko jaꞌa ra te ra ngajin, ko jaꞌan riꞌi ngajin ra. 
JHN.14.21	Thi chujni chunxin ko dithikaon thi jaꞌan thetuꞌan, chujni mee thi thjueꞌna, ko thi thjueꞌna kai Ndudana ruthjueꞌe ndo, ko kai jaꞌan ruthjuaa ko ruxraago na ngain chujni mee.
JHN.14.22	Kuthimejan inaa Judas, jeꞌa thi Judas Iscariote, ndachro:
JHN.14.22	—¿Unda jeꞌo ruxraago suixin ngajin ná ko jeꞌa ngain icha chujni?
JHN.14.23	Jesús ndachro:
JHN.14.23	—Thi chujni thjueꞌna sithikaon thi jaꞌan ndachrjan, ko Ndudana ruthjueꞌe ndo, ko siꞌi ná sinthe ná ngain chujni mee. 
JHN.14.24	Thi chujni thjuenaꞌa, chujni mee dithikaonꞌa na̱ thi jaꞌan ndachrjan, ko thi juajna jaꞌan ndachrjan jeꞌa juajnana, mee juajnee Ndudana thi ruaꞌan na.
JHN.14.25	’Jaꞌan rindathjo ra kain jiꞌi, ixin xra riꞌi ngajin ra, 
JHN.14.26	Aro Espíritu Santo, thi ruruaꞌan Ndudana kunixin juachaxinna, mee thi tsjengijna ra, ko tsjaguꞌa ra kain thi ndua ko sinthaxraxaon ra kain thi jaꞌan ndathjo ra.
JHN.14.27	’Jaꞌan tsinthua ngajin ra thi chrjuin tunuꞌe ansean ra. Aro jeꞌa inchin chrjuin tunuꞌe anseen chujni nchexruxiꞌin thi jianꞌa jii ngataꞌa nunthe jiꞌi. Mexinxin taꞌa ra juachjaon ko xraonꞌa ra. 
JHN.14.28	Jaꞌa ra ukuiꞌin ra are jaꞌan ndachrjan ixin jaꞌan satsji, aro rukjan na ngajin ra inaa. Ja̱ thjueꞌna ra, jaꞌa ra ruchaꞌa ra ixin jaꞌan satsji thi jii Ndudana ixin jeꞌe ndo icha jié juachaxin chunda ndo ke jaꞌan. 
JHN.14.29	Jaꞌan urindathjo ra kain jiꞌi ko are sikuꞌen, jaꞌa ra sithikaon ra.
JHN.14.30	’Ichroꞌa rundathjo ra icha, ixin ujuii thi thetuꞌen chujni dithikaonꞌa ngajin. Maski jeꞌe xruꞌin juachaxin chunda ixin tsetunna. 
JHN.14.31	Aro chujni nguixin nunthe rugunda tsunuꞌe na̱ ixin jaꞌan thjuaa Ndudana ixin jaꞌan nthaꞌa jeꞌo thi jeꞌe ndo kuetunna ndo. Ko dingathjen ra ko satsjixin ná nthiꞌi.
JHN.15.1	’Jaꞌan thi ndua ntha uva, ko Ndudana thi ncheꞌe xra ngain ntha. 
JHN.15.2	Ko kain chaan ntha uva dajonꞌa thuchjuin, Ndudana tsunchrijin ntha, ko kain chaan ntha dajon thuchjuin Ndudana sincherua ntha ixin sajon ntha icha thuchjuin. 
JHN.15.3	Ko jaꞌa ra ukurua ra ixin thi juajna jaꞌan kjuaguꞌa ra. 
JHN.15.4	Ko dinthe ra ngajin na ko jaꞌan sariꞌi ngajin ra. Jañaa inchin naa chaan ntha uva chroꞌa sajon thuchjuin, ja̱ jitsexinꞌa nganito ntha jieto, jañaa jaꞌa ra kaxon chroꞌa sincheꞌe ra thi jian, ja̱ sintheꞌa ra ngajin.
JHN.15.5	’Jaꞌan ntha uva na ko jaꞌa ra chaan ntha, ko thi chujni deꞌe ngajin na ko jaꞌan ngain jeꞌe, jeꞌe dajon tsjé thuchjuin, aro ja̱ sachrjendana ni ra xruꞌin sincheꞌe ra. 
JHN.15.6	Ko thi deꞌa ngajin na, jeꞌe xraa chaan ntha xruꞌin xree ke ndadanka na̱ ko dixema, ko thjejo na̱ ko tja na̱ ngathe xruꞌi ixin che ntha.
JHN.15.7	’Ko ja̱ sinthe ra ngajin ko thi ndathjo ra seꞌe ngain ansean ra, nchao danchia ra kain thi sinao ra ko sayéꞌe ra. 
JHN.15.8	Ko Ndudana tusayeꞌe ndo are jaꞌa ra dajon ra tsjé thuchjuin, ko tjaago ra jian ixin ndua jaꞌa ra ruena ni ra. 
JHN.15.9	Jañaa inchin Ndudana thjueꞌna ndo, jañaa kai thjuaꞌa ra, mexinxin thinthueꞌa ra thi jaꞌan anto thjuaꞌa ra. 
JHN.15.10	Ja̱ dithikaon ra thi jaꞌan thetuꞌan ra, yaa ruchro ixin jaꞌa ra thinthueꞌa ra thi jaꞌan thjuaꞌa ra, jañaa inchin jaꞌan dithikaꞌon thi thetunna Ndudana ko jeꞌe ndo thjue na ndo.
JHN.15.11	’Jaꞌan ndathjo ra kain jiꞌi ixin ruchaꞌa ra inchin chaꞌna jaꞌan, ko ruxethjaxin thi ruchaꞌa ra. 
JHN.15.12	Ko jiꞌi thi thetuꞌan jaꞌan, ixin ruthjueꞌe choo ra, inchin jaꞌan thjuaꞌa ra. 
JHN.15.13	Ko thi anto thjueꞌe choo ni, mee xraago are xrajon ni seꞌen ni ixin thi jian xrakao ni. 
JHN.15.14	Jaꞌa ra chujni jian dakjiꞌan, ja̱ sithikaon ra thi jaꞌan thetuꞌan. 
JHN.15.15	Jaꞌan isinthaginꞌa ra ni ncheꞌe xrana ixin thi ncheꞌe xra nueꞌa keꞌe ncheꞌe xi najnii. Aro jaꞌan nthagiꞌin ra chujni jian dakjiꞌan ixin kain thi kuian ngain Ndudana, jaꞌan binthanuꞌa ra. 
JHN.15.16	Jaꞌa ra kuinchienaꞌa ni ra, jaꞌan thi kuinchiaꞌa ra jaꞌa ra ko kuetuꞌan ra thji ra ko ncheꞌe ra xraa chaan ntha uva dajon tsjé thuchjuin, ko thuchjuin mee see tsunchrjeꞌen tho. Ko jañaa kain thi sanchieꞌe ra Ndudana kunixin juachaxinna, jeꞌe ndo ruchjaa ra ndo. 
JHN.15.17	Ko jiꞌi thi jaꞌan thetuꞌan ra: Thjueꞌe choo ra.
JHN.15.18	’Ja̱ chujni nunthe jiꞌi, thi ni dithikaonꞌa ngajin na ningakuꞌan ra, xraxaon ra ixin jaꞌan icha saꞌo baningakunna na̱ ke jaꞌa ra. 
JHN.15.19	Ko ja̱ rukji ra chujni dithikaonꞌa ngajin na, chujni jañaa ncheꞌe ruthjuaꞌa ra na̱ inchin thjueꞌe na̱ chujnii na̱, aro jaꞌa ra ijeꞌa chujni yaa, ixin jaꞌan kuinchiaꞌa ra ixin sithikaon ra, mexinxin chujni dithikaonꞌa ningakuꞌan ra na̱. 
JHN.15.20	Xraxaon ra thi jaꞌan ndathjo ra: “Thi ncheꞌe xra thetuanꞌa icha ke xi najnii.” Ja̱ jaꞌan ningakunna na̱, kai jaꞌa ra runingakuꞌan ra na̱, ko ja̱ kuiꞌin na̱ thi jaꞌan ndathjan na̱ kai tsiꞌin na̱ thi jaꞌa ra rundache ra na̱. 
JHN.15.21	Ko jamee sinthaꞌa ra na̱ ixin ruena ni ra jaꞌan, ko jañaa ncheꞌe na̱ ixin chunxinꞌa na̱ thi ruaꞌan na̱ jaꞌan.
JHN.15.22	’Ja̱ rujiꞌa jaꞌan ko xruꞌin rundathjan na̱, xruꞌin thi jianꞌa ruchunxin na̱. Aro jai ixruꞌin rundachro na̱ ixin ncheꞌe na̱ thi jianꞌa 
JHN.15.23	ixin thi chujni ningakunna, kai ningakuꞌen na̱ Ndudana. 
JHN.15.24	Ko ja̱ xruꞌin nchaꞌon runthaꞌa ngayee na̱ thi xruꞌin inaa chujni ncheꞌe, jeꞌe na̱ ruchunxinꞌa na̱ thi jianꞌa, aro jeꞌe na̱ ubikon na̱ kain thi binthaꞌa, ko maski jamee, xra ningakunna na̱ jaꞌan ko ningakuꞌen na̱ Ndudana. 
JHN.15.25	Aro jiꞌi tuꞌen ixin ruxethjaxin thi jitaxin ngain ley chunda na̱, ko jaꞌin ndachro: “Baningakunna na̱ ko xruꞌin banthakian na̱.”
JHN.15.26	’Jaꞌan ruruaꞌan jeꞌe thi tsjengijna ra ko thi dantsjeꞌe juachjaon ngain ansean ra. Jeꞌe mee thi Espíritu thixin ngain Ndudana ko tjaago thi ndua. Ko Espíritu mee thi sinthakuaꞌan ra thi ndua ixin jaꞌan. 
JHN.15.27	Ko kai jaꞌa ra runichja ra ixin jaꞌan, ixin jaꞌa ra binthe ra ngajin are nakuexianxion kain xra.
JHN.16.1	Ko Jesús ndachro ngain chujni bakao:
JHN.16.1	—Kain jiꞌi ndathjo ra ixin tsinthueꞌa ra thi chunthia ni ra. 
JHN.16.2	Ixin chujni sengixin ra na̱ ngain niꞌngo, ko tsii nchaꞌon are kexeꞌo chujni nasuenxon ra na̱ ixin ruxraxaon na̱ ixin jañaa tenchesayeꞌe na̱ Ndo Dio. 
JHN.16.3	Ko jaꞌin sincheꞌe na̱ ixin jeꞌe na̱ chunxinꞌa na na̱ jaꞌan ko chunxinꞌa na̱ Ndudana. 
JHN.16.4	Jaꞌan rindathjo ra kain jiꞌi ixin are tsii nchaꞌon mee, jaꞌa ra ruxraxaon ra ixin jaꞌan undathjo ra kain jiꞌi.
JHN.16.4	’Jaꞌan ndathjoꞌa ra kain jiꞌi are saꞌo ixin jaꞌan xra bariꞌi ngajin ra. 
JHN.16.5	Aro jai jaꞌan rukjan na ngain thi ruaꞌan na, ko xruꞌin ra xro danchiangina ni ra: “¿Thinoo sekji?” 
JHN.16.6	Aro ixin nchingo ndathjo ra jiꞌi, jaꞌa ra anto ndabinthechiꞌin ra ngain ansean ra. 
JHN.16.7	Aro ndua rindathjo ra, icha jian ixin jaꞌa ra, ja̱ jaꞌan satsji. Ixin ja̱ satsjiꞌa, tsiꞌa Espíritu Santo ixin tsjengijna ra, aro ja̱ satsji, jaꞌan ruruaꞌan tsii ngajin ra. 
JHN.16.8	Are Espíritu Santo tsii, jeꞌe sinchegikon chujni ixin kensen jincheꞌe thi jianꞌa, ko sinchegatsuan na̱ thi jian ko sinchekunuꞌe na̱ kensen sayée jie̱ sincheꞌe Ndo Dio. 
JHN.16.9	Ko chujni tsunuꞌe na̱ ixin tencheꞌe na̱ thi jianꞌa ixin dithikaonꞌa na na̱ jaꞌan, 
JHN.16.10	ko chujni tsunuꞌe na̱ thi nthiꞌá jian ixin jaꞌan satsji thi jii Ndudana, ko jaꞌa ra isikonꞌa ni ra. 
JHN.16.11	Ko chujni tsunuꞌe na̱ ixin Ndo Dio sincheꞌe jie̱ ngain na̱ ixin nchiijin thi thetuꞌen na̱ ugueꞌen jie̱.
JHN.16.12	’Ko xra tsjé jii thi rundathjo ra, aro jaꞌa ra chroꞌa tsinxin ra jai. 
JHN.16.13	Aro Espíritu Santo, thi nichja thi ndua, tsii ko jeꞌe tsjaguꞌa ra kain thi ndua ixin jeꞌe runichjaꞌa inchin jeꞌe rinao, jeꞌe rundachro jeꞌo thi tsiꞌin ngain Ndudana ko jeꞌe sinthanuꞌa ra kain thi sikuꞌen. 
JHN.16.14	Ko jeꞌe sinchesayana ixin jeꞌe sinthagatsuan ra kain thi ndua sayée ixin jaꞌan. 
JHN.16.15	Kain thi chunda Ndudana kai jaꞌan thetuꞌan, mexinxin jaꞌan ndachrjan ixin Espíritu Santo sayée thi jaꞌan chunda ko sinthagatsuan ra.
JHN.16.16	’Iseꞌa ko jaꞌa ra isikonꞌa ni ra, aro seꞌa ko rukjan ra sikon ni ra inaa.
JHN.16.17	Kuthimejan kanxion chujni bagakao Jesús banchiangiꞌi choo na̱ ko ndachro na̱:
JHN.16.17	—¿Keꞌe ruchro: “Thi iseꞌa ko isikonꞌa ni ra, aro seꞌa ko rukjan ra sikon ni ra inaa”, ko kai are ndachro, “ixin jaꞌan satsji ngain Ndudana”?
JHN.16.18	Ko xrandachro na̱:
JHN.16.18	—¿Keꞌe ruchro thi “iseꞌa”? Ixin jaꞌan ná nunaꞌa ná ixin keꞌe jinichja.
JHN.16.19	Jesús kunuꞌe ixin jeꞌe na̱ binao na̱ ruganchiangiꞌi na̱ keꞌe ruchro jiꞌi, ko Jesús ndachro ngain na̱:
JHN.16.19	—¿A xra tedanchiangiꞌi choo ra, ixin ndachrjan: “Iseꞌa ko isikonꞌa ni ra, aro seꞌa ko rukjan ra sikon ni ra inaa”? 
JHN.16.20	Jaꞌan ndua rindathjo ra, ixin jaꞌa ra rutsjanga ra ko tsa ra juachjaon ko chujni dithikaonꞌa ngajin na ruchee na̱. Maski jaꞌa ra sinthechiꞌin ra, aro thi techiꞌin ra ndarukjan thi anto ruchee ni. 
JHN.16.21	Are naa nchrii utunkjiꞌi xeꞌen, thiin nchra ixin utsunkjiꞌi xan, ko are utunkjiꞌi xan, ndatjañeꞌe nchra thi kuiin nchra, ixin anto chee nchra ixin guan naa xan xichjan. 
JHN.16.22	Xrajeꞌo jañaa jituꞌan ra jai ixin techiꞌin ra, aro jaꞌan rukjan na ko sikon ra, ko jaꞌa ra ruchaꞌa ra, ko xruꞌin kensen santsjaꞌa ra thi ruchaꞌa ra yaa.
JHN.16.23	’Ngain nchaꞌon mee ixruꞌin sanchiangiꞌna ni ra. Jaꞌan nduaxin rundathjo ra ixin kain thi sanchieꞌe ra Ndudana kunixin juachaxinna, jaan ruchjaa ra ndo. 
JHN.16.24	Ko jaꞌa ra xra xruꞌin danchia ra kunixin juachaxinna; danchia ra ko sayéꞌe ra, ko jañaa ruxethjaxin thi ruchaꞌa ra.
JHN.16.25	’Jaꞌan ndathjo ra jai kunixin tsjé thi bakuꞌen ko jeꞌa jian thinxin ra, aro tsii nchaꞌon are jaꞌan irundathjoꞌa ra kunixin thi bakuꞌen, ixin jaꞌan rundathjo ra thi jian tsinxin ra ixin Ndudana. 
JHN.16.26	Ngain nchaꞌon mee jaꞌa ra sanchia ra ngain Ndo Dio kunixin juachaxinna, ko jaꞌan rindachrjanꞌa ixin jaꞌan thi sinthatsaan ñao Ndudana ixin jaꞌa ra, 
JHN.16.27	ixin jeꞌe ndo thjuaꞌa ra ndo, ixin jaꞌa ra thjuena ni ra ko bithikaon ra ixin jaꞌan juixin ngain ndo. 
JHN.16.28	Jaꞌan juixin ngain Ndudana ko juiꞌi ngataꞌa nunthe jiꞌi, aro jai tsinthua nunthe ixin sarukjan na ngain Ndudana.
JHN.16.29	Ko chujni bagakao Jesús ndachro na̱:
JHN.16.29	—Anchee, thianxin ná thi rinichja, ko irinichjaꞌa ixin thi bakuꞌen. 
JHN.16.30	Anchee, thianxin ná ixin Suixin nuꞌa kain, ko irugundaꞌa ixin inaa chujni sanchiangiꞌa na̱, mexinxin dithikaꞌon ná ixin Suixin juixin ngain Ndo Dio.
JHN.16.31	Jesús ndachro ngain na̱:
JHN.16.31	—¿Anchee audithikaon ni ra? 
JHN.16.32	Tsjeꞌe ra, ujuii nchaꞌon ixin jaꞌa ra ruchjekeꞌe ra ko satsji ra thi jaꞌa ra sinao ra, ko tatsinthuna ni ra jaꞌon. Aro jaonꞌa riꞌi, ixin Ndudana jii ndo ngajin na. 
JHN.16.33	Jaꞌan rindathjo ra kain jiꞌi ixin chrjuin tsunuꞌe ngain ansean ra ixin jaꞌa ra te ra ngajin. Ixin ngain nunthe jiꞌi sinthechunda ra juachjaon, aro chaꞌa ra, ixin jaꞌan kuixinna ngain thi thetuꞌan nunthe jiꞌi.
JHN.17.1	Are Jesús juexin ndachro kain jiꞌi, jeꞌe tsjeꞌe ngajni ko ndachro:
JHN.17.1	—Suixin Ndudana, ubinkee horana, ko nchesayana jaꞌan thi Xaꞌan ixin jaꞌan kai sinthasayaꞌa. 
JHN.17.2	Suixin chjana juachaxin ixin tsetuꞌan ngain chujni jii nguixin nunthe, ko sinthakjan na̱ inaa chujni narua ko xruꞌin nchaꞌon seꞌen na̱ ixin Suixin bechjana na̱. 
JHN.17.3	Ko thi rukjan na̱ inaa chujni narua ko xruꞌin nchaꞌon seꞌen na̱, jiꞌi tsuꞌen are satsuan na̱ Suixin, thi ndua nakuaxinxon Ndo Dio, ko jaꞌan thi Cristo, thi Suixin ruaꞌan nthiꞌi ngataꞌa nunthe.
JHN.17.4	’Jaꞌan binthasayaꞌa Suixin nthiꞌi ngataꞌa nunthe, ko juena binthaꞌa thi Suixin kuetunna. 
JHN.17.5	Ko jai nchesayana ngathexin kon Suixin, ko chjana xrajeꞌo juachaxin barichunda ngajin are xrabeꞌa nunthe.
JHN.17.6	’Thi chujni Suixin kuinchieꞌe nthiꞌi ngataꞌa nunthe, ko bechjana, jaꞌan binthagatsuan na̱ kensen Suixin. Ko ni teꞌi kjui chujnia, ko Suixin bechjana na̱ ko jeꞌe na̱ bithikaon na̱ juajnaa Suixin. 
JHN.17.7	Ko jai unuꞌe na̱ ixin kainxin thi Suixin bechjana, juixin ngajin. 
JHN.17.8	Ko jaꞌan chjaꞌa na̱ juajna Suixin bechjana, ko jeꞌe na̱ bayée na̱ juajna, ko kuinxin na̱ jian ixin jaꞌan bachrjexin ngajin ko bithikaon na̱ ixin suixin ruaꞌan na.
JHN.17.9	’Jaꞌan nthatsaꞌan ñao ixin jeꞌe na̱, jaꞌan rinthatsanꞌa ñao ixin kainxin chujni jii ngataꞌa nunthe, jaꞌan rinthatsaꞌan ñao ixin chujni Suixin bechjana, ixin chujni mee chujnia Suixin. 
JHN.17.10	Kain chujnina kai chujnia Suixin, ko jaꞌan kusayana ixin jeꞌe na̱.
JHN.17.11	’Jaꞌan iseꞌa sariꞌi nthiꞌi ngataꞌa nunthe ixin rukjan na ngajin Suixin, ndo thjen ngajni, aro jeꞌe na̱ sithuꞌe na̱ nthiꞌi ngataꞌa nunthe. Nthatsaꞌan ñao, darinda na̱ kunixin juachaxian, ixin jeꞌe na̱ kainxin nchaꞌon ruxraxaon na̱ inchin nakua chujni, jañaa inchin Suixin ko jaꞌan, nakua ná. 
JHN.17.12	Ko kain nchaꞌon bariꞌi ngain na̱, jaꞌan barinda na̱ kunixin juachaxian, ko barinda na̱ jian ko xruꞌin ni bitjaan, jeꞌo bitjaan thi bikininxin rugitjaan, ixin jañaa xethjaxin thi Xroon dikji̱n na̱ juajnaa Suixin.
JHN.17.13	’Aro jai rukjan na ngajin ko rindachrjan jiꞌi ixin xra riꞌi nthiꞌi ngataꞌa nunthe ko ruchee na̱ inchin jaꞌan chaꞌna. 
JHN.17.14	Jaꞌan chjaꞌa na̱ juajnaa Suixin, aro chujni dithikaonꞌa ngajin ningakuꞌen na̱ chujnia ná, ixin chujnia ná ijeꞌa nunthe jiꞌi na̱, jañaa inchin jaꞌan jeꞌa nunthe jiꞌi na. 
JHN.17.15	Jaꞌan rinthatsanꞌa ñao ixin satsjiuxin na̱ nunthe jiꞌi, jeꞌo rinthatsaꞌan ñao ixin thjengijna na̱ ko tanchrjandaꞌa na̱ ixin nchiijin sincheyeꞌe na̱. 
JHN.17.16	Ko jeꞌe na̱, ijeꞌa nunthe jiꞌi na̱, inchin jaꞌan kai jeꞌa nunthe jiꞌi na. 
JHN.17.17	Dantsjendaxin na̱ ngain kain thi jianꞌa kunixin thi ndua Suixin ndachro, ixin juajnaa Suixin mee thi ndua. 
JHN.17.18	Jañaa inchin Suixin ruaꞌan na ngayee chujni nunthe jiꞌi, kai jañaa jaꞌan ruruaꞌan na̱ ngayee chujni nunthe jiꞌi. 
JHN.17.19	Ko ixin jeꞌe na̱, jaꞌan rinthaꞌa jeꞌo inchin Suixin rinao, ko kai jeꞌe na̱ jañaa sincheꞌe na̱ ixin chunxin na̱ thi ndua.
JHN.17.20	’Aro jeoꞌa rinthatsaꞌan ñao ixin ni kuinchieꞌe, kai nthatsaꞌan ñao ixin chujni sithikaon na na̱ jaꞌan, are ni kuinchieꞌe tsjaago na̱ juajnaa Suixin. 
JHN.17.21	Ko kain na̱ tsato choo na̱ ko ruxraxaon na̱ xraa nakua chujni, jañaa inchin Suixin ko jaꞌan nakua ná, ko kai jeꞌe na̱ sinthe na̱ ngajin ná, ko jañaa sithikaon kain chujni ixin Suixin beruaꞌan na nthiꞌi ngain nunthe. 
JHN.17.22	Jaꞌan uchjaꞌa na̱ juachaxin inchin juachaxin bechjana Suixin, ixin tsato choo na̱ ko ruxraxaon na̱ xraa nakua chujni, inchin Suixin ko jaꞌan nakua ná. 
JHN.17.23	Jaꞌan riꞌi ngain na̱, ko Suixin riꞌi ngajin na, ko nthatsaꞌan ñao chjeꞌe na̱ juachaxin rukjan na̱ xraa nakua chujni, ixin chujni te nguixin nunthe tsunuꞌe na̱ ixin Suixin ruaꞌan na, ko tsunuꞌe na̱ ixin Suixin thjueꞌe na̱ inchin thjueꞌna jaꞌan.
JHN.17.24	’Suixin Ndudana, jaꞌan rinaꞌo ixin chujni bechjana sinthe na̱ thi jaꞌan sariꞌi ixin jeꞌe na̱ sikon na̱ thi jié juachaxin Suixin bechjana, ixin Suixin bethjueꞌna icha saꞌo ke are nakuexinxon kunchjian nunthe. 
JHN.17.25	Ndudana, Suixin anto jian, aro chujni nunthe jiꞌi chunxinꞌa na̱ Suixin, jaꞌan chunxin Suixin, ko chujni kuinchieꞌe kuinxin na̱ ixin Suixin ruaꞌan na. 
JHN.17.26	Ko jaꞌan banthakianxin na̱ kensen Suixin, ko xra sinthagatsuan na̱ icha ixin Suixin, ixin thi anto thjue na jaꞌan, seꞌe ngain na̱ ko jaꞌan sariꞌi ngain na̱.
JHN.18.1	Ko are Jesús juexin nichjee Ndo Dio, jeꞌe ko chujni bakao bathujin na̱ jinda jithinga diꞌin Cedrón, ko tuenxin jinda jiꞌi, jii naa jngi diginga ntha thuchjuin ko nthi̱ꞌa̱ bigaꞌa Jesús ko chujni bakao. 
JHN.18.2	Ko Judas, thi bindachro ixin rutse na̱ Jesús, jeꞌe kai bechunxin jngi mee ixin tsjé nthiꞌa Jesús bikao na̱ nthi̱ꞌa̱. 
JHN.18.3	Mexinxin Judas bijikao anto tsjé xi soldado, ko kanxion xi bagenda niꞌngo, xi ruaꞌan xi daana icha renthe ko xi fariseo, ko bijikao xa ngain jngi mee candil, kanxion nthaa dichjee xa xruꞌi ko thi rukjayaxin xa. 
JHN.18.4	Aro Jesús ubenuꞌe kain thi jeꞌe rukuꞌen, mexinxin bachrjegexin ni bakao ko bigetan xii binthekii ngatja nthiꞌá ko ndachro ngain xa:
JHN.18.4	—¿Kensen tethjee ra?
JHN.18.5	Ko jeꞌe xa ndachro xa:
JHN.18.5	—Tethjee ná Jesús thi juixin Nazaret.
JHN.18.5	Ko Jesús ndachro:
JHN.18.5	—Jaꞌan thi diꞌin na Jesús.
JHN.18.5	Ko Judas, thi bindachro ixin rutse na̱ Jesús, xrabeꞌe nthi̱ꞌa̱ kai.
JHN.18.6	Ko are Jesús ndachro: “Jaꞌan thi diꞌin na Jesús”, jeꞌe na̱ ngaxinto na̱ ko binthji na̱ ngataꞌa nunthe. 
JHN.18.7	Mexinxin Jesús kjan banchiangi inaa:
JHN.18.7	—¿Kensen tethjee ra?
JHN.18.7	Ko jeꞌe xa ndachro xa:
JHN.18.7	—Jesús thi juixin Nazaret.
JHN.18.8	Ko Jesús ndachro inaa ngain xa:
JHN.18.8	—Undathjo ra ixin jaꞌan thi diꞌin na Jesús. Ko ja̱ tethjee ni ra jaꞌan, tanchrjanda ra chujni teꞌi satsji na̱.
JHN.18.9	Ko jaꞌin bikuenxin thi jeꞌe ndachro: “Suixin Ndudana, thi chujni Suixin bechjana, xruꞌin ni binthatjaan.” 
JHN.18.10	Kuthimejan Simón Pedro bantsje naa chia taade ko kunchrijiꞌin ndatsjon rajianxiin naa thi xii biꞌin Malco, ko xii mee naa xi ncheꞌe xree xi daana icha renthe. 
JHN.18.11	Aro Jesús ndachro ngain Pedro:
JHN.18.11	—Thenchjiꞌan chia taade. Ja̱ Ndudana jitanchrjanda na satho thi anto tangi tsunna jiꞌi, ¿asathoꞌa thi anto tangi tsunna jiꞌi?
JHN.18.12	Kuthimejan kain xi soldado, ko xi thetuꞌen xa ko xi baginthenda niꞌngo tse na̱ Jesús ko kuia na̱. 
JHN.18.13	Ko saꞌo sabikao na̱ Jesús ngain nchianduꞌa Anás, thi kai ndo nchee Caifás, ko Caifás kjui thi daana icha renthe ngain nano mee. 
JHN.18.14	Ko Caifás jiꞌi thi ndachro ngain chujni judío ixin icha jian nakua xii seꞌen ixin kainxin chujni judío.
JHN.18.15	Simón Pedro ko inaa chujni bakji ngain na̱ teruee na̱ Jesús. Ko thi daana icha renthe bechunxin thi inaa chujni bikao Simón Pedro, mexinxin kuajanda bixiꞌin ngain patiue Anás. 
JHN.18.16	Ko Pedro ndabithuꞌe ndujaxin. Aro bachrje thi bikao Simón Pedro ixin nichjee nchri jinda thi dixinxin na̱ patio ixin kuajanda nchra bixiꞌin Pedro. 
JHN.18.17	Kuthimejan thi nchrii mee banchiangiꞌi nchra Pedro, ko ndachro nchra:
JHN.18.17	—¿Ajeꞌa jaꞌa kai naa chujni xrakao xii jiꞌa?
JHN.18.17	Pedro ndachro:
JHN.18.17	—Naꞌi, jeꞌa jaꞌan.
JHN.18.18	Ko are mee anto kin, mexinxin kanxion xi ncheꞌe xree Anás ko xi bagenda niꞌngo dikjaaga xa xruꞌi, ko nthi̱ꞌa̱ tatengathjen xa texixruꞌe xa, ko Pedro kai jixixruꞌe ngayee xa chrika xruꞌi mee.
JHN.18.19	Ko Anás, xi daana icha renthe kuexiꞌin banchiangiꞌi xa Jesús ixin kekaa chujni bakao ko keꞌe banchekueꞌen chujnii. 
JHN.18.20	Jesús ndachro:
JHN.18.20	—Jaꞌan nichja ngathexin kon kainxin chujni. Kainxin nchaꞌon binthakuaan chujni ngain niꞌngo ko ngain niꞌngo icha renthe thi xrathe kainxin chujni judío. Ko jaꞌan jeꞌa jimao nichja. 
JHN.18.21	¿Unda danchiangina jaꞌan? Danchiangiꞌi chujni kuiꞌin thi jaꞌan ndachrjan ko jeꞌe na̱ rundathjo na̱ keꞌe ndathjan na̱, ixin jeꞌe na̱ nuꞌe na̱ thi jaꞌan ndachrjan.
JHN.18.22	Are Jesús ndachro jiꞌi, naa xi denda niꞌngo xrangii xa naa thon ruꞌa Jesús ko ndachro xa:
JHN.18.22	—¿Unda jañaa datheꞌe xi daana icha renthe?
JHN.18.23	Ko Jesús ndachro ngain xa:
JHN.18.23	—Ja̱ chrujan thi jianꞌa ndachrjan, ndachjejin na thi jianꞌa mee, aro ja̱ ndachrjan jian, ¿unda dintja na?
JHN.18.24	Kuthimejan Anás ruaꞌan Jesús ngain Caifás, thi daana icha renthe, ko Jesús xra bechria.
JHN.18.25	Ko Pedro xra tajingathjen ixin jixixruꞌe are banchiangiꞌi na̱ inaa:
JHN.18.25	—¿Ajeꞌa jaꞌa naa thi chujni bakao xii jiꞌa?
JHN.18.25	Ko Pedro ndachro:
JHN.18.25	—Naꞌi, jeꞌa jaꞌan.
JHN.18.26	Kuthimejan naa thi ncheꞌe xree Anás, naa thi xra ichoo thi chrijin ndatsjuen, ndachro ngain Pedro:
JHN.18.26	—¿Nchingo jaꞌa kai bikon ngain xii yaa, nthi̱ꞌa̱ ngagaꞌa ntha thuchjuin?
JHN.18.27	Pedro ndachro inaa ixin naꞌi, ko are juexin nichja tsje kunthaxichia.
JHN.18.28	Kuthimejan ngain nchianduꞌa Caifás bantsjexin na̱ Jesús ixin bikao na̱ ngain nchia nchexin jie̱ xi gobernador. Ko ukuexiꞌin bingasaan ko chujni judío bixinꞌa na̱ ngain nchia duanxin jie̱, ixin ja̱ rugixiꞌin na̱ urukunuꞌe na̱ ixin ithjuaꞌa na̱ ko ichroꞌa rujine na̱ ngain kiai pascua. 
JHN.18.29	Mexinxin Pilato bachrje ko biganchiangiꞌi na̱:
JHN.18.29	—¿Keꞌe jianꞌa tjangixin ra xii jiꞌi?
JHN.18.30	Jeꞌe na̱ ndachro na̱:
JHN.18.30	—Ja̱ xii jiꞌi rukjiꞌa naa chujni ncheꞌe jianꞌa, jaꞌan ná rujikianꞌa ná xa ngajin.
JHN.18.31	Aro Pilato ndachro ngain na̱:
JHN.18.31	—Sathjiꞌo ra xa, ko jaꞌa ra ncheꞌe ra jie̱ inchin thetuꞌan ley chunda ra.
JHN.18.31	Chujni judío ndachro na̱:
JHN.18.31	—Aro jaꞌan ná chujni judío ná ko xruꞌin juachaxin chunda ná ixin nasuenxon ná chujni.
JHN.18.32	Ko jañaa bikuꞌen thi ndachro Jesús, ixin kexreen rugeꞌen. 
JHN.18.33	Pilato kjan bixiꞌin ngain thi nchexin jie̱ ko baye̱e Jesús ko banchiangiꞌi:
JHN.18.33	—¿Ajaꞌa thi Rey thetuꞌen chujni judío?
JHN.18.34	Jesús ndachro:
JHN.18.34	—¿Ajaꞌo xraxaon thi danchiangina jiꞌi, o chrujan chujni ndathjo ixin jaꞌan thi rey na?
JHN.18.35	Pilato ndachro:
JHN.18.35	—¿Atuenao ixin jaꞌan judío na? Chujnia ko xi daana thetuꞌan ngain icha xi daana, ni mee ni bikoo nthiꞌi. ¿Mee keꞌe bincheꞌe?
JHN.18.36	Ko Jesús ndachro:
JHN.18.36	—Thi jaꞌan thetuꞌan jeꞌa nthiꞌi ngataꞌa nunthe. Ja̱ rukethuꞌan nthiꞌi, chujni ruena rukjengijna na ko rukajandaꞌa na̱ ixin rutsena chujni judío. Aro thi jaꞌan thetuꞌan jeꞌa ngataꞌa nunthe jiꞌi.
JHN.18.37	Ko Pilato ndachro:
JHN.18.37	—¿A jaꞌa thi rey remee?
JHN.18.37	Jesús ndachro:
JHN.18.37	—Jaan, jaꞌan rey na inchin jaꞌa ndachro. Jaꞌan mee kunkjinanxin ko juiꞌi ngataꞌa nunthe jiꞌi ixin banichja thi ndua. Kain chujni dithikaon thi ndua, jeꞌe na̱ thiꞌin na̱ thana.
JHN.18.38	Pilato ndachro ngain Jesús:
JHN.18.38	—¿Kexeꞌe thi ndua mee?
JHN.18.38	Ko are juexin ndachro jiꞌi, bachrje inaa ixin bindache chujni judío:
JHN.18.38	—Jaꞌan xruꞌin thi jianꞌa dithja ngain xii jiꞌi. 
JHN.18.39	Aro jaꞌa ra ngain kiai pascua kukuaꞌan ra thetunna ra ixin tsanchrjanda kexeꞌo thi teaxiꞌin ngain nduꞌa xiiso. ¿Arinao ra tsanchrjanda thi Rey thetuꞌen chujni judío?
JHN.18.40	Kuthimejan kainxin na̱ kjan kuyao na̱ ko ndachro na̱:
JHN.18.40	—¡Xii yaa naꞌi! ¡Icha jian tanchrjanda Barrabás!
JHN.18.40	Ko Barrabás kjui naa thi cheꞌe.
JHN.19.1	Kuthimejan Pilato kuetuꞌan bintja na̱ Jesús. 
JHN.19.2	Ko xi soldado kuaa xa ntha nchaꞌa ko binchekjinga xa jaa Jesús ko binchengaa xa naa luntho jatse suji. 
JHN.19.3	Kuthimejan binthekunchieꞌen xa ngain Jesús ko kjuanua xa ko ndache xa:
JHN.19.3	—¡Kainxin nchaꞌon darichon jaꞌa, thi Rey thetuꞌen ni judío!
JHN.19.3	Ko xrangii xa thon ngakon Jesús.
JHN.19.4	Kuthimejan Pilato bachrje inaa, ko ndachro:
JHN.19.4	—Tsjexin ra, jaꞌan bantsje xa nthiꞌi, ixin jaꞌan xruꞌin thi jianꞌa dithja ngain xa.
JHN.19.5	Ko bachrje Jesús ko jichjinga ntha nchaꞌa dika̱a̱ xa ko jitsaa luntho jatsje. Kuthimejan Pilato ndachro:
JHN.19.5	—Tsjeꞌe ra, nthiꞌi jii xa.
JHN.19.6	Are bikon xi dinthenda niꞌngo ko xi daana thetuꞌen icha xi daana binthekuyao xa ko suji ndachro xa:
JHN.19.6	—¡Thenganito ra ntha cruz! ¡Thenganito ra ntha cruz!
JHN.19.6	Ko Pilato ndachro:
JHN.19.6	—Sathjiꞌo ra ko jaꞌa ra thenganito ra ntha cruz, ixin jaꞌan xruꞌin jianꞌa dithjaa xa.
JHN.19.7	Aro chujni judío ndachro na̱:
JHN.19.7	—Jaꞌan ná chunda ná naa ley thi jitaxin ixin xii yaa rugunda seꞌen xa, ixin ndachro xa ixin jeꞌe xa Xeꞌen Ndo Dio xa.
JHN.19.8	Are Pilato kuiꞌin jiꞌi, jeꞌe icha xraon. 
JHN.19.9	Jeꞌe bixiꞌin inaa ngain nchia nchexin jie̱ ko banchiangiꞌi Jesús:
JHN.19.9	—¿Thinoo rajnaa?
JHN.19.9	Aro Jesús ixruꞌin ndachro.
JHN.19.10	Ko Pilato ndachro:
JHN.19.10	—¿Unda dathenaꞌa? ¿Anuaꞌa ixin jaꞌan chunda juachaxin tsetuan chujni tsanchrjanda na̱ o tsenganito na̱ ntha cruz?
JHN.19.11	Kuthimejan Jesús ndachro:
JHN.19.11	—Jaꞌa, xruꞌin juachaxin ruarichunda ixin sincheꞌe jie̱ ngajin, ja̱ Ndo Dio ruchjaꞌa juachaxin. Mexinxin icha jié jianꞌa bincheꞌe thi chujni bajon na ngajin ke thi jianꞌa rincheꞌe jaꞌa.
JHN.19.12	Are Jesús juexin nichja jiꞌi, Pilato kjuee kexreen runcheꞌe ixin rukanchrjanda Jesús, aro chujni judío kuyauthe na̱ ko ndachro na̱:
JHN.19.12	—¡Ja̱ tsanchrjanda Jesús, jaꞌa jeꞌa naa thi jian xrakao César, xi emperador! ¡Kexeꞌo chujni ndachro ixin kjan rey, chujni mee kjan naa thi ningakuꞌen xi emperador!
JHN.19.13	Ko are Pilato kuiꞌin jiꞌi, jeꞌe bachrjekaꞌo Jesús ko betaꞌa ngain xintaon nchexin jie̱, ko ngigua hebreo diꞌin Gabata, ko ruchro thi dikea na̱ xro. 
JHN.19.14	Ko jiꞌi kuꞌen inchin ngusine nchaꞌon ko nduexin urukii thi kiai diꞌin pascua. Kuthimejan ndachro Pilato ngain chujni judío:
JHN.19.14	—¡Nthiꞌi chunda ra thi rey thetuꞌan ra!
JHN.19.15	Aro jeꞌe na̱ kuyao na̱ ko suji ndachro na̱:
JHN.19.15	—¡Thjioꞌo ra! ¡Thjioꞌo ra! ¡Thenganito ra ntha cruz!
JHN.19.15	Ko Pilato ndachro:
JHN.19.15	—¿A jaꞌan tsenganito ntha cruz thi Rey thetuꞌan ra?
JHN.19.15	Aro xi daana thetuꞌen icha xi daana binthendachro xa:
JHN.19.15	—Jaꞌan ná chundaꞌa ná inaa rey, jeꞌo César, xi emperador.
JHN.19.16	Ko Pilato ndabajon Jesús ngain na̱ ixin tsenganito na̱ ntha cruz, ko sabikao na̱.
JHN.19.17	Ko Jesús bachrjexin nthi̱ꞌa̱ ko jiyama ntha cruz ko sabikao na̱ ngain thi banchegiꞌin na̱ Ntha Luro Jaa Chujni, ko ngain ngigua hebreo diꞌin Gólgota. 
JHN.19.18	Nthi̱ꞌa̱ kuenganito na̱ Jesús ngain ntha cruz. Ko kai iyoo chujni kuenganito ntha cruz, naa no rakjunxin ko inaa no rajianxin, ko Jesús beꞌe ngusine. 
JHN.19.19	Ko Pilato kuetuꞌan benganito ngadathexin jaa Jesús naa thi jitaxin unda jinganito ntha cruz, ko ndachro:
JHN.19.19	“Jesús thi juixin Nazaret, Rey thetuꞌen chujni judío.”
JHN.19.20	Ko tsjé chujni judío tsjeꞌe na̱ thi betaxin nganito ntha cruz ixin thi kuenganituxin na̱ Jesús ntha cruz jii chrika rajna Jerusalén, ko dikji̱nxin na̱ ngigua hebreo, griego ko latín. 
JHN.19.21	Mexinxin xi daana baketuꞌan ngain icha xi daana ndachro xa ngain Pilato:
JHN.19.21	—Rukentaxinꞌa “Rey thetuꞌen chujni judío”; icha jian rukentaxin “Thi ndachro ixin jeꞌe Rey thetuꞌen chujni judío.”
JHN.19.22	Aro Pilato ndachro:
JHN.19.22	—Thi jaꞌan kuentaxin, jañaa sithuꞌe.
JHN.19.23	Are xi soldado juexin kuenganito xa Jesús ngain ntha cruz, noo xi soldado kunchjeyeꞌe choo xa lunthue Jesús. Kuthimejan kuaa xa luntho jini jingaa, ko luntho mee dikjaonꞌa na̱ luntho ixin nakua dika̱a̱ na̱ luntho. 
JHN.19.24	Mexinxin xi soldado ndache choo xa:
JHN.19.24	—Tsinchjeꞌa ná luntho, icha jian rutsuntaon ná ixin sukon ná kensen sacha ko sithuꞌe luntho.
JHN.19.24	Jañaa bikuꞌen thi jitaxin ngain Xruen Ndo Dio thi ndachro: “Chjeyeꞌe na̱ lunthuna, ko tsuntaon na̱ ixin kensen rugithuꞌe luntho.”
JHN.19.25	Ngaka ntha crue Jesús beꞌe janee, ko nchri choo janee, ko María, thi kjui chriꞌi Cleofas ko María Magdalena. 
JHN.19.26	Ko are Jesús bikon janee, ko ngaka jan tajingathjen naa ni bakao Jesús thi anto bathjueꞌe. Jesús ndachro ngain janee:
JHN.19.26	—Yaa richunda xaꞌan.
JHN.19.27	Kuthimejan Jesús ndachro ngain thi anto bathjueꞌe:
JHN.19.27	—Yaa chunda janaa.
JHN.19.27	Ko are juexin nichja Jesús, jeꞌe xi jiꞌi bayée jan inchin janee ko sabikao jan nchianduꞌa xa.
JHN.19.28	Ko are ujuexin jiꞌi, Jesús ubenuꞌe ixin kainxin ukuꞌen, ko jaꞌin xethjaxin thi jitaxin ngain Xruen Ndo Dio, ko are mee Jesús ndachro:
JHN.19.28	—Beꞌen na jinda.
JHN.19.29	Nthi̱ꞌa̱ beꞌe naa chi beria vino san dikjan inchin vinagre, kuthimejan biruee xa naa thi datse jinda inchin chjon, ko xrangi xa vinagre ko kuenkjin xa kon naa nthaa diꞌin hisopo ko tsiin xa nui ngain ruꞌa Jesús ixin rugiꞌi. 
JHN.19.30	Ko Jesús kjuengayaxin vino san mee, kuthimejan ndachro:
JHN.19.30	—Kainxin ukuꞌen.
JHN.19.30	Ko kuinsee jaa ko ndabeꞌen.
JHN.19.31	Ko nduexin urukii kiai diꞌin pascua, mexinxin chujni judío binaoꞌa na̱ ixin rugithuꞌe kanio chujni mee nganito ntha cruz, ixin nchaꞌon mee, naa nchaꞌon anto banchesaaya na̱. Mexinxin ndache na̱ Pilato ruketuꞌan ixin rukunthai xa nthatsao chujni ixin icha daka ndaruginthegeꞌen na̱ ko ruginthjianxin na̱ na̱ ngain ntha cruz. 
JHN.19.32	Kuthimejan xi soldado binthekji xa ko kunthai xa nthatsao thi saꞌo benganito ntha cruz, kuthejan thi yuixin beꞌe chrikee Jesús. 
JHN.19.33	Ko are binthekunchieꞌen xa ngain Jesús ko bikon xa ixin undadigeꞌen, ikundaiꞌa xa nthatsao.
JHN.19.34	Aro naa xi soldado kuenchria xa lanzee xa ngain ntha nthakuin Jesús ko bachrjedoꞌo jni ko jinda. 
JHN.19.35	Thi bikon jiꞌi, nichja thi ndua bikon. Ko jeꞌe nuꞌe ixin jinichja thi ndua, ixin jaꞌa ra kai sithikaon ra. 
JHN.19.36	Ko kain jiꞌi kuꞌen ixin xethjaxin thi jitaxin ngain Xruen Ndo Dio, thi ndachro: “Xruꞌin ntha lurue kunthai na̱.” 
JHN.19.37	Ko kai jii inaa thi ndachro ngain Xruen Ndo Dio: “Sikon ra thi binchegathudoꞌo na̱ lanza.”
JHN.19.38	Kuthimejan José, thi juixin rajna Arimatea banchieꞌe juachaxin Pilato ixin runcheganianxin Jesús ngain ntha cruz, ko Pilato bajon juachaxin. Mexinxin binchegania Jesús ko sabikao. Ko José kjui naa chujni bagithikaon Jesús, aro jeꞌe binaoꞌa ixin rukunuꞌe chujni ixin baxraguen ni judío. 
JHN.19.39	Kai Nicodemo, thi kjui binichjee Jesús naa thie, bijikao inchin naa kan ko the kilo mirra ko áloes digithekjan. 
JHN.19.40	Ko José ko Nicodemo tse na̱ Jesús ko kuensia na̱ kunixin manta ko bisiakauxin kayui ka xrajni, jañaa inchin ncheꞌe chujni judío are tjabaa choo na̱. 
JHN.19.41	Ko thi kuenganituxin na̱ Jesús ntha cruz, nthi̱ꞌa̱ beꞌe naa jngi ntha thuchjuin, ko ngain jngi mee beꞌe naa thjao jichrjadoꞌo, thi xra xruꞌin chujni dixrabaa. 
JHN.19.42	Ko ixin uchiaon rukexiꞌin nchaꞌon nchejugaꞌa chujni judío, mexinxin nthi̱ꞌa̱ kjuabaa na̱ Jesús, ixin chinthi mee chiaon beꞌe.
JHN.20.1	Ngain nchaꞌon domingo, are nduuyo ko xra naxion xeꞌe, María Magdalena kjui ngain chinthi thi xrabaa Jesús, ko bikon ixin ikoꞌa xro bejee chinthi mee. 
JHN.20.2	Kuthimejan kuinga kjui thi beꞌe Simón Pedro ko ngain inaa ni bakao Jesús, thi anto bathjueꞌe, ko ndachro ngain na̱:
JHN.20.2	—Sadikao na̱ Jesús ko ikoꞌa ngain chinthi, ko nuaꞌa ná thinoo bakeꞌe na̱.
JHN.20.3	Ko Simón Pedro ko thi anto bathjueꞌe Jesús, binthegachrje na̱ ko kjui na̱ ngain chinthi. 
JHN.20.4	Ko kayui na̱ tethinga na̱, aro jeꞌe icha kuinga ke Pedro, ko mee thi icha saꞌo biji ngain chinthi. 
JHN.20.5	Ko are bisee ixin chunxiꞌin, bikon jeꞌo manta tate nthi̱ꞌa̱, aro bixinꞌa. 
JHN.20.6	Ko tuenxion biji Simón Pedro, ko bixiꞌin ngain chinthi ko bikon jeꞌo manta tate nthi̱ꞌa̱. 
JHN.20.7	Ko manta besia jaa Jesús, ibeꞌa manta ngain manta icha ixin jixea manta ko ujee tajii manta. 
JHN.20.8	Kuthimejan bixiꞌin thi anto bathjueꞌe Jesús, thi biji icha saꞌo ngain chinthi, ko are bikon, jeꞌe bithikaon. 
JHN.20.9	Ko jeꞌe na̱ xra kuinxinꞌa na̱ thi jitaxin ngain Xruen Ndo Dio, ixin Jesús rugunda ruxechon ngayee ni ndadigeꞌen. 
JHN.20.10	Kuthimejan kayui ni teꞌi sakjui na̱ nchianduꞌa na̱.
JHN.20.11	Aro María ndabithuꞌe nduja ngaka chinthi ko jitsjanga. Ko are bisee ixin chunxiꞌin thi jii chinthi, 
JHN.20.12	bikon yoo ángel tengaa luntho rua ko tate ngataꞌa thi bakeꞌe na̱ Jesús, naa tajii thi beꞌe jaa Jesús ko inaa thi beꞌe ruthee. 
JHN.20.13	Ko kayui ángel teꞌi banchiangiꞌi María ko ndachro:
JHN.20.13	—Jaꞌa, ¿unda ritsjanga?
JHN.20.13	Ko María ndachro ngain ángel:
JHN.20.13	—Ixin sabikao na̱ Nchana ko nunaꞌa thinoo bakeꞌe na̱.
JHN.20.14	Are juexin ndachro jiꞌi, bathunua ko bikon Jesús ixin nthi̱ꞌa̱ tajii, aro benueꞌa ixin a jaan Jesús. 
JHN.20.15	Kuthimejan Jesús banchiangiꞌi:
JHN.20.15	—¿Unda ritsjanga? ¿Kensen rithjee?
JHN.20.15	Ko María xraxaon ixin xii jiꞌi xi jinda ntha thuchjuin ko ndachro ngain:
JHN.20.15	—Ja̱ suixin sakjuiꞌo Jesús thi beꞌe nthiꞌi, ndachjejin na thinoo kuinthuꞌe ixin jaꞌan siruaa ko satsjiꞌan.
JHN.20.16	Kuthimejan ndachro Jesús:
JHN.20.16	—¡María!
JHN.20.16	Ko María kjan ko ndachro kunixin ngigua hebreo:
JHN.20.16	—¡Raboni!
JHN.20.16	Ko raboni ruchro, Xi tjaago.
JHN.20.17	Jesús ndachro:
JHN.20.17	—Katheꞌa na ixin xra tajinꞌa thi jii Ndudana, aro thji thi te xan chian ko chjeꞌe xan juajnana ixin jaꞌan tsajiin thi thjen Ndudana ko Ndudaa ra kai, thi Ndo Diona ko Ndo Dioa ra kai.
JHN.20.18	Kuthimejan María Magdalena kjui bindachro thi jian juajna ngain chujni bakao Jesús ixin María bikon Jesús. Ko Jesús kuetuꞌen María ixin rundachro jiꞌi ngain na̱.
JHN.20.19	Ko xrajeꞌo nchaꞌon domingo, are uthie, chujni bakao Jesús tate na̱ ngain naa nchia ko jian dikejee na̱ nchia ixin baxraguen na̱ chujni judío. Ko nthi̱ꞌa̱ kununxin Jesús ngayee na̱, ko ndachro:
JHN.20.19	—Thi chrjuin tunuꞌe anseen ni seꞌe ngajin ra.
JHN.20.20	Ko are jindachro jiꞌi, jeꞌe kjuague na̱ raa ko ntha nthakuin thi kuniꞌi. Ko jeꞌe na̱ chee na̱ ixin bikon na̱ Jesús inaa. 
JHN.20.21	Kuthimejan Jesús kjan ndachro ngain na̱:
JHN.20.21	—Thi chrjuin tunuꞌe ngain anseen ni seꞌe ngajin ra. Ko jañaa inchin ruaꞌan na Ndudana, ruruaꞌan ra kai.
JHN.20.22	Kuthimejan Jesús banuthetaon na̱ ko ndachro ngain na̱:
JHN.20.22	—Dayeꞌe ra Espíritu Santo. 
JHN.20.23	Thi chujni jaꞌa ra sinchetjañeꞌe ra thi jianꞌa bincheꞌe na̱, jaan sitjañeꞌe na̱, ko thi chujni sinchetjañeꞌa ra, chujni mee sitjañeꞌa na̱ thi jianꞌa bincheꞌe na̱.
JHN.20.24	Tomás naa thi theyoo chujni bakao Jesús, thi kai banchegiꞌin na̱ xan Kuata, ko jeꞌe beꞌa ngain na̱ are kununxin Jesús. 
JHN.20.25	Kuthejan ni binthe nthi̱ꞌa̱, ni bakao Jesús ndachro na̱ ngain Tomás:
JHN.20.25	—Jaꞌan ná bikon ná Jesús.
JHN.20.25	Aro Tomás ndachro ngain na̱:
JHN.20.25	—Ja̱ sikonꞌa ngaa raa thi xrandoꞌo na̱ chia ko ja̱ ruxranxinꞌa kon rana thi bidoꞌo chia ko ngain ntha nthakuin thi kuniꞌi, jaꞌan chroꞌa sithikaꞌon.
JHN.20.26	Batho jni nchaꞌon kuthimejan kain chujni bakao Jesús kjan na̱ ngain nchia inaa, ko nthi̱ꞌa̱ beꞌe Tomás ngain na̱ kai. Ko maski kain thi bixinxin na̱ nchia jian tatejee, Jesús biji ko tabeꞌe ngayee na̱ ko bajon juajna ngain na̱ ko ndachro:
JHN.20.26	—Thi chrjuin tunuꞌe ngain anseen ni seꞌe ngajin ra.
JHN.20.27	Kuthimejan Jesús ndachro ngain Tomás:
JHN.20.27	—Tsjeꞌe rana ko ntha nthakuin na, ko xranxiꞌin kon raa thi kuniꞌi, ko ixraxaonꞌa ixin nduaꞌa thi ridikon, icha jian dithikaon.
JHN.20.28	Kuthimejan Tomás ndachro:
JHN.20.28	—¡Suixin thi Nchana ko Ndo Diona!
JHN.20.29	Ko Jesús ndachro:
JHN.20.29	—Tomás, ¿audithikaon ixin ubikon na? Ndo Dio sinchenchaon chujni bikonꞌa na ko dithikaon na na̱.
JHN.20.30	Jesús bincheꞌe anto tsjé thi naꞌa bagikunxin chujni, ngathexin kon ni bagakao, aro kainxinꞌa jitaxin ngain xroon jiꞌi. 
JHN.20.31	Aro kain jiꞌi betaxin ixin sithikaon ra ixin Jesús mee thi Cristo, thi Xeꞌen Ndo Dio, ko are sithikaon ra rukjan ra inaa chujni narua ko xruꞌin nchaꞌon tsjexin ixin juachaxiin jeꞌe.
JHN.21.1	Kuthimejan Jesús kjan xraago inaa ngain chujni bakao nthi̱ꞌa̱ ngandeꞌe nda diꞌin Tiberias. Ko jaꞌin kuꞌen: 
JHN.21.2	Ko dikato choo, Simón Pedro, Tomás thi banchegiꞌin na̱ xan Kuata, Natanael thi juixin rajna Caná nuntheꞌe Galilea, ko kayui xi tsiꞌi Zebedeo ko iyoo chujni bakao Jesús. 
JHN.21.3	Ko Simón Pedro ndachro ngain na̱:
JHN.21.3	—Jaꞌan sitse kuchee.
JHN.21.3	Ko jeꞌe na̱ ndachro na̱ ngain:
JHN.21.3	—Kai jaꞌan ná tsji ná ngajin.
JHN.21.3	Ko kuani na̱ ntha barko ko sabinthekji na̱, aro thie mee xruꞌin kuchee tse na̱. 
JHN.21.4	Ko are ukuexiꞌin bingasaan, bikon na̱ Jesús tajingathjen ngandeꞌe jinda, aro kain chujni bagakao batsuanꞌa na̱. 
JHN.21.5	Kuthimejan Jesús ndachro ngain na̱:
JHN.21.5	—Jaꞌa ra xanꞌna ra, ¿achrujan kuchee tse ra ixin sine ni?
JHN.21.5	Ko jeꞌe na̱ batheꞌe na̱:
JHN.21.5	—Naꞌi.
JHN.21.6	Kuthimejan Jesús ndachro ngain na̱:
JHN.21.6	—Dankaꞌngi ra nunchaꞌa no rajianxin sajithji ntha barko ko rutse ra kuchee.
JHN.21.6	Ko jamee bincheꞌe na̱, kuthimejan ichroꞌa dantsjengixin na̱ nunchaꞌa ngain jinda ixin anto tsjé kuchee bingachjian nunchaꞌa. 
JHN.21.7	Kuthimejan thi bakao Jesús ko anto bathjueꞌe, ndachro ngain Pedro:
JHN.21.7	—¡Jiꞌi Nchaa ná!
JHN.21.7	Ko are kuiꞌin Simón Pedro ixin jeꞌe Jesús, Pedro jaikua bengaa lunthue ixin digantsje luntho dedathexin, ko chrinka ixin kuatauꞌen jinda. 
JHN.21.8	Ko ni icha ruexin na̱ ntha barko ko jithingajin na̱ nunchaꞌa jikauntja kuchee, ixin xra kjínxin bithuꞌe na̱ ngatauꞌen nda, inchin cien metro bitjaan rugijixin na̱ ngandeꞌe nda. 
JHN.21.9	Ko are ujuii na̱ ngandeꞌe nda thi ujii jinche, bithja na̱ xruithja ko ngataꞌa xruithja jitaꞌa naa kuchee ko naa niuthja. 
JHN.21.10	Jesús ndachro ngain na̱:
JHN.21.10	—Sikoo ra kanxion kuchee nandaa tse ra.
JHN.21.11	Ko Simón Pedro kuani ntha barko inaa ko bantsjengixin jinda nunchaꞌa jiringa tsjé kuchee yeye ko kuingajin nunchaꞌa ngataꞌa jinche. Ko ditse na̱ naa renkia ko yoo kan ko thenii kuchee, ko maski anto tsjé ba, bichjeꞌa nunchaꞌa. 
JHN.21.12	Kuthimejan Jesús ndachro ngain na̱:
JHN.21.12	—Xrakui ra jinthe ra.
JHN.21.12	Ko xruꞌin ni banchiangiꞌi Jesús ixin kensen jeꞌe, ixin benuꞌe na̱ ixin jaan, jeꞌe Jesús. 
JHN.21.13	Kuthimejan Jesús kunchieꞌen, ko jeꞌe kuaa niuthja ko kuchee ko bajon ngain na̱.
JHN.21.14	Jiꞌi ninxin nthiꞌa xraago Jesús ngain chujni bagakao are uxechon.
JHN.21.15	Are juexin juine na̱, Jesús banchiangiꞌi Simón Pedro ko ndachro:
JHN.21.15	—Simón, xi tsiꞌi Jonás, ¿athjueꞌna icha ke ni teꞌi?
JHN.21.15	Pedro ndachro:
JHN.21.15	—Jaan, Suixin nuꞌa ixin, jaan, rinaꞌo.
JHN.21.15	Jesús ndachro:
JHN.21.15	—Mexinxin jaꞌa dayakuꞌen kulekuna.
JHN.21.16	Ko uyuxin nthiꞌa Jesús banchiangiꞌi inaa ko ndachro:
JHN.21.16	—Simón, xi tsiꞌi Jonás, ¿athjueꞌe na jaꞌan?
JHN.21.16	Pedro ndachro ngain:
JHN.21.16	—Jaan, Suixin nuꞌa ixin, jaan, rinaꞌo.
JHN.21.16	Ko Jesús ndachro:
JHN.21.16	—Jaꞌa dayakuꞌen kulekuna.
JHN.21.17	Ko ninxin nthiꞌa banchiangi Jesús ko ndachro:
JHN.21.17	—Simón, xi tsiꞌi Jonás, ¿athjueꞌna?
JHN.21.17	Ko Pedro tabechiin ixin uninxin nthiꞌa Jesús banchiangiꞌi ixin athjueꞌe jeꞌe, ko Pedro ndachro ngain Jesús:
JHN.21.17	—Suixin nuꞌa kainxin. Suixin nuꞌa ixin jaꞌan, jaan, rinaꞌo.
JHN.21.17	Jesús ndachro ngain:
JHN.21.17	—Dayakuꞌen kulekuna. 
JHN.21.18	Jaꞌan ndua rindathjo ixin jaꞌa are xra xan xii, jaꞌo bagituxiꞌan ko sabakji thi jaꞌa bajinao, ko are utsunthaxii, jaꞌa tsinxe raa ko ujee ni sinthangaa lunthua ko tsjiꞌo na̱ thi jaꞌa sinaoꞌa tsji.
JHN.21.19	Jesús ndachro jiꞌi, ixin binao runchekinxin Pedro kexreen rugeꞌen jeꞌe ko runchesayeꞌe Ndo Dio. Ko are Jesús juexin ndachro jiꞌi, ndachro ngain Pedro:
JHN.21.19	—¡Rueꞌna!
JHN.21.20	Are Pedro ngaria, jeꞌe bikon ixin jiruee thi anto bathjueꞌe Jesús, thi tabeꞌe ngaka Jesús are juine na̱ ngain kiai pascua, thi kai banchiangi ngain Jesús ko ndachro: “Nchana, ¿kensen thi sajon ngain chujni ningakuꞌan?” 
JHN.21.21	Ko are Pedro bikon xii mee, jeꞌe banchiangiꞌi Jesús ko ndachro:
JHN.21.21	—Xii jiꞌi, ¿keꞌe tsuꞌen xa?
JHN.21.22	Jesús ndachro ngain Pedro:
JHN.21.22	—Ja̱ rinaꞌo ixin xii yaa sechon xa rukjanja na siꞌi inaa, ¿jaꞌa keꞌe ndusaan? Jaꞌa rueꞌna.
JHN.21.23	Mexinxin kuinga chijni ngayee chujni bakao Jesús ixin xii mee rugenꞌa. Aro Jesús ndachroꞌa ngain Pedro ixin xii mee rugenꞌa, jeꞌo ndachro: “Ja̱ rinaꞌo ixin xii yaa sechon xa rukjanja na siꞌi inaa, ¿jaꞌa keꞌe ndusaan?”
JHN.21.24	Ko jeꞌe thi anto bathjueꞌe Jesús, mee jaꞌan thi nichja kain jiꞌi, ko kji̱n kain jiꞌi. Ko nua ná ixin thi nichja jaꞌan, jaan ndua.
JHN.21.25	Ko Jesús bincheꞌe icha tsjé, ko ja̱ rugetaxin naa ko naa thi bincheꞌe, jaꞌan xraxaꞌon ixin rugithjaꞌa nguixin nunthe rugingachjian kain xroon rugetaxin ixin thi bincheꞌe. Jañaa tsuꞌen.
ACT.1.1	Ngain thi xroon kji̱n na saꞌo, ko ruꞌan xron ngajin jaꞌa Teófilo, kuentaxin kain thi bincheꞌe ko kjuaago Jesús are nakuexinxin xree 
ACT.1.2	ko are sakjui ngajni. Ko are ubinkee nchaꞌon sarukji ngajni, Jesús ndache kunixin juachaxiin Espíritu Santo ngain ni kuinchieꞌe ixin kexreen runcheꞌe na̱ xra. 
ACT.1.3	Are Jesús tangi bathuꞌe ko beꞌen, jeꞌe kjan xechon ko yoo thi kan nchaꞌon xraago ngain kain chujnii. Ko Jesús anto tsjé thi bincheꞌe ixin nunxinxin jeꞌe jichon, ko bakjaago kexreen thetuꞌan Ndo Dio.
ACT.1.4	Ko Jesús, are xra beꞌe ngain na̱, kuetuꞌen na̱ ixin ruchuꞌen na̱ ngain rajna Jerusalén ko ndachro:
ACT.1.4	—Chuꞌen ra tsuenja thi ndachro Ndudana, thi jaꞌan ndathjo ra kai, 
ACT.1.5	ixin ndua Juan banchegithe chujni kunixin jinda, aro nthiꞌi kanxion nchaꞌon jaꞌa ra sigithe ra kunixin Espíritu Santo.
ACT.1.6	Ko ni tate ngain Jesús banchiangiꞌi na̱ ko ndachro na̱:
ACT.1.6	—Suixin, ¿ajai ruchjeꞌe chujni Israel juachaxin rukjan na̱ tsetuꞌan na̱ nuntheꞌe na̱?
ACT.1.7	Ko Jesús ndachro ngain na̱:
ACT.1.7	—Jaꞌa ra xruꞌin juachaxin chunda ra ixin tsunuꞌa ra kesa ko keꞌe nchaꞌon tsuꞌen kain jiꞌi ixin jeꞌo Ndo Dio chunda ndo juachaxin rundachro ndo keꞌe nchaꞌon sikuꞌen. 
ACT.1.8	Ko are tsii Espíritu Santo ngajin ra, jaꞌa ra sayéꞌe ra juachaxin ko runichja ra ixin jaꞌan. Tsexinxin ra nguii Jerusalén, kuthimejan satsji ra nuntheꞌe Judea, ko nuntheꞌe Samaria, ko nguii sasendajni.
ACT.1.9	Ko are Jesús juexin ndachro kain yaa, kain ni bagakao tatetsjeꞌe na̱ kexreen sakuajiin Jesús ngajni. Ko are unui biji, naa thjui kjuamataon ko ibikonꞌa na̱. 
ACT.1.10	Xra tatetsjeꞌe na̱ ngajni ixin thi sakuajiin Jesús, are kununxin ngaka na̱ yoo thi xii tengaa luntho rua 
ACT.1.11	ko ndachro kayui xii mee ngain na̱:
ACT.1.11	—Jaꞌa ra chujni Galilea, ¿unda tatetsjeꞌe ra ngajni? Thi Jesús tedikon ra sakjui ngajni, jañaa sikon ra tsii inaa.
ACT.1.12	Kuthimejan kain ni kuinchieꞌe Jesús kjanxin na̱ jnanchjan diꞌin Jnee Ntha Olivo. Ko jna jiꞌi chiaon jikee Jerusalén ixin ley Israel tajandaꞌa chujni sathji na̱ icha kjín ngain nchaꞌon nchejugaꞌa ni. 
ACT.1.13	Ko are biji na̱ ngain rajna kuani na̱ nchia tetaꞌa choo, thi binthe na̱ kanxion nchaꞌon. Ko nthi̱ꞌa̱ bagithuꞌe Pedro, Jacobo, Juan, Andrés, Felipe, Tomás, Bartolomé, Mateo, inaa Jacobo xeꞌen Alfeo, Simón thi baketukaꞌo ni romano, ko Judas xan choo Jacobo. 
ACT.1.14	Kain chujni mee baxrathe na̱ ixin banichjayee na̱ Ndo Dio, kunixin xan choo Jesús, ko María janee Jesús ko ikanxion ni nchrii.
ACT.1.15	Ko nchaꞌon mee binthe inchin naa inkjaon kan chujni, ko Pedro bingathjen ngayee na̱ ko ndachro ngain na̱:
ACT.1.16	—Thiꞌin ra xro dithikaon ra, ixin kain ná nua ná ixin Jesús tse na̱ ixin Judas kjuaago Jesús ngain chujni baningakuꞌen, ko kain jiꞌi ndachro Espíritu Santo ixin David, thi kji̱n ngain thi jitaxin Xruen Ndo Dio ko jañaa kuꞌen. 
ACT.1.17	Ko nua ná jian ixin Judas bakji ngajin ná ixin xrajeꞌo xra banthoꞌo ná. 
ACT.1.18	Aro kunixin thi tumi kjuengeꞌe na̱ ꞌna ixin thi jianꞌa bincheꞌe ngain Jesús, kueꞌna naa nunthe. Ko Judas kjui nthi̱ꞌa̱ ko kjuixin jaa ko chrintaon nthauꞌe ko bachrje kain thi jiringa. 
ACT.1.19	Ko kain chujni binthe ngain rajna Jerusalén kunuꞌe na̱ ixin thi kuꞌen, ko jeꞌe na̱ binchegiꞌin na̱ nunthe mee Acéldama ko jiꞌi ngigueꞌe hebreo ko ruchro Jngiꞌi Jni. 
ACT.1.20	Ko jiꞌi jitaxin ngain xruen Salmos thi ndachro:
ACT.1.20	Nchianduꞌa jeꞌo nchia sithuꞌe nchia,
ACT.1.20	ko xruꞌin chujni sinthe ngaxiꞌin nchia.
ACT.1.20	Ko kai ndachro:
ACT.1.20	Inaa chujni ruchunda thi xra bechunda.
ACT.1.21	’Ko nthiꞌi ngayaa ná te xii bakjiꞌo ná kainxin nchaꞌon are Jesús beꞌe nthiꞌi ngajin ná 
ACT.1.22	kuexinxin are Juan binchegithe Jesús ko bithjaja nchaꞌon are Jesús sakuajiin ngajni. Mexinxin rugunda ixin naa xii mee seꞌe ngajin ná ixin rundache icha chujni ixin jeꞌe bikon ixin Jesús nduaxin xechon.
ACT.1.23	Kuthimejan kuinchieꞌe na̱ yoo ni bagakao na̱ kain nchaꞌon mee. Naa biꞌin José, thi banchegiꞌin na̱ Justo ko Barsabás. Ko thi yuxin biꞌin Matías. 
ACT.1.24	Ko are juexin kuinchieꞌe na̱ yui ni teꞌi, nichjee na̱ Ndo Dio ko ndachro na̱:
ACT.1.24	—Suixin chunxin anseen kainxin chujni, tjaguꞌna ni ra kexeꞌe yui xii teꞌi Suixin ukuinchieꞌe, 
ACT.1.25	ixin sincheꞌe xraa Suixin, thi xra bancheꞌe Judas. Aro jeꞌe binchetjaan xra mee ixin bincheꞌe thi jianꞌa ko jai ujii thi jikininxin.
ACT.1.26	Kuthimejan tsuntaon na̱ ixin jañaa kuinchieꞌe choo na̱ ko thi bithutaon Matías. Ko ubikin ngakjan ni kuinchieꞌe Jesús.
ACT.2.1	Are juii kiai diꞌin Pentecostés, kainxin chujni bagithikaon Jesús tate na̱ ngain nakua nchia. 
ACT.2.2	Ko tuinxon anto suji bathe ngajni, inchin are anto suji tja chrintho. Ko nguixin ngaxiꞌin nchia kuiꞌin na̱ thi bathe. 
ACT.2.3	Kuthimejan bikon na̱ tsjé thi xraa neje xruꞌi, ko chjeeya xruꞌi jiꞌi ngataꞌa nanaa na̱. 
ACT.2.4	Ko bayée na̱ juachaxin thi bajon Espíritu Santo ngain na̱. Ko jeꞌe na̱ kuexiꞌin na̱ nichja na̱ ujejee ngigua inchin Espíritu Santo banchenichja na̱.
ACT.2.5	Ko nchaꞌon mee nthi̱ꞌa̱ Jerusalén binthe tsjé chujni judío, ko ni teꞌi juixin na̱ jejee rajna ngain nguixin nunthe. Ko chujni mee anto bagithikaon na̱ ley Israel. 
ACT.2.6	Ko are kuiꞌin na̱ thi anto suji bathe, anto tsjé chujni xrathe na̱ ngain nchia beꞌe ni theyoo, ko ni kuiꞌin ibenueꞌa na̱ keꞌe ruxraxaon na̱ ixin kain na̱ kuiꞌin na̱ ngigueꞌe na̱ tenichja chujni bagithikaon Jesús. 
ACT.2.7	Ko xratao tabinthetsjeꞌe choo na̱ ixin kuinxin na̱ thi nichja chujnii Jesús. Ko ndache choo na̱:
ACT.2.7	—¿Aro keꞌe tenichja chujni teꞌi? ¿Ni teꞌi, ajeꞌa Galilea na na̱? 
ACT.2.8	¿Kexreen? Ixin jaꞌan ná tethiꞌin ná thi tenichja na̱ jejee ngiguaꞌa ná. 
ACT.2.9	Nthiꞌi ngayaa ná te chujni juixin Partia, Media, Elam, Mesopotamia, Judea, Capadocia, Ponto, ko ngain nunthe Asia, 
ACT.2.10	Frigia, Panfilia, Egipto, ko kai ngayaa ná te chujni juixin Africa thi rajna jii icha ndaꞌa de Cirene. Kai tsjé chujni romano te nthiꞌi. Ko thuꞌa na̱ ndudee na̱ judío na̱, ko ikanxion na̱ kjan na̱ judío ixin bithikaon na̱ ley judío. 
ACT.2.11	Kai beꞌe chujni juixin Creta, ko Arabia. Aro kain ná tethiꞌin ná tenichja na̱ ngiguaꞌa ná ko nichja na̱ kain thi chrjuin bincheꞌe Ndo Dio.
ACT.2.12	Ko xratao tabinthe na̱ ko inueꞌa na̱ keꞌe ruxraxaon na̱ ko banchiangiꞌi choo na̱:
ACT.2.12	—¿Keꞌe ruchro kain jiꞌi?
ACT.2.13	Aro ikanxion na̱ kjuanua na̱ na̱ ko ndachro na̱:
ACT.2.13	—Ni teꞌi dinthekuan na̱, mexinxin jañaa nichja na̱.
ACT.2.14	Kuthimejan Pedro kunixin ithejngo chujni kuinchieꞌe Jesucristo bingathjen na̱ ko Pedro nichja seen ko ndachro:
ACT.2.14	—Chujni Judea ko kainxin chujni te ngain rajna Jerusalén, tunuꞌa ra ko thiꞌin ra jian thi rundathjo ra. 
ACT.2.15	Xii teꞌi dikuanꞌa xa inchin jaꞌa ra xraxaon ra, ixin xra dakao, nandaa las nueve. 
ACT.2.16	Thi jaꞌa ra bikon ra jaxon, jiꞌi thi ndachro profeta Joel are ndachro:
ACT.2.17	Ndo Dio ndachro, ngain nchaꞌon are uchiaon tsjexin nunthe,
ACT.2.17	ruruaꞌan Espirituna ngain kainxin chujni.
ACT.2.17	Ko xaꞌan ra xan xii ko xan nchrii runichja xan thi sikuꞌen,
ACT.2.17	ko jaꞌan anto tsjé sinthagikon xan ixin thi sikuꞌen,
ACT.2.17	ko kai ni joon are tsuxinxin na̱, tsjé sinthagikon na̱ ixin thi sikuꞌen.
ACT.2.18	Ko kai ngain nchaꞌon mee sinthaganiataꞌa Espirituna ngataꞌa kain xi nchexrana ko nchri nchexrana
ACT.2.18	ko runichja na̱ thi sikuꞌen.
ACT.2.19	Ko ngajni tsjaago tsjé thi bagikonꞌa chujni are saꞌo.
ACT.2.19	Ko ngataꞌa nunthe tsjaago tsjé thi sikuꞌen kai.
ACT.2.19	Tsjaago jni, xruꞌi ko thjui dikunchjianxin juxon nchi̱n.
ACT.2.20	Are mee nchaꞌon tasanga nchaon,
ACT.2.20	ko kunithjao ndarukjan ba xraa jni.
ACT.2.20	Kain yaa tsuꞌen saꞌo, kuthimejan tsii Nchaa ná are sincheꞌe jie̱ ngain kain chujni,
ACT.2.20	ko jeꞌe tsjague na̱ thi juachaxin jichunda.
ACT.2.21	Ko kainxin chujni runichjayee Nchaa ná Jesús rukjan na̱ inaa chujni naruaxin.
ACT.2.22	Kai Pedro ndachro:
ACT.2.22	—Jaꞌa ra xro Israel ra, thiꞌin ra thi rundathjo ra: Jaꞌan nichja ixin Jesús thi juixin rajna Nazaret. Ndo Dio kjuaguꞌa ra ixin jeꞌe ndo kuinchieꞌe ndo Jesús are chjee ndo jié juachaxin ixin bincheꞌe tsjé thi jian, binchexingameꞌe ko binchexechon tsjé chujni, inchin jaꞌa ra unuꞌa ra. 
ACT.2.23	Ko Ndo Dio ubenuꞌe ndo ixin Jesús anto tangi rugathuꞌe. Ko jaꞌa ra tse ra ko kuia ra Jesús ko binchechieꞌen ra ngaa raa chujni jianꞌa. Ko jeꞌe na̱ kuenganito na̱ ntha cruz inchin jaꞌa ra banchia ra. 
ACT.2.24	Aro Ndo Dio binchexechon Jesús ixin thi ndadeꞌen ni jikininxinꞌa tsethuꞌan ngain jeꞌe. 
ACT.2.25	Ko nichja rey David ixin Jesús ko ndachro:
ACT.2.25	Jaꞌan kainxin nchaꞌon bagikon Nchana ngathexin kon.
ACT.2.25	Ko ixin Nchana jii ngain rajianxin na, xruꞌin kensen sinchetjajin na.
ACT.2.26	Mexinxin ansenna anto chee, ko neje na tsjethee Nchana.
ACT.2.26	Ko kain nchaꞌon sarichon ko maski ndaseꞌen na xruꞌin ruxraguan.
ACT.2.27	Ixin Suixin tsintueꞌa thi richunxin ngain thi xrabaa chujni,
ACT.2.27	ko sajonꞌa juachaxin ixin ruxanthe nthauꞌe xi nchexraa ngadoꞌo nche.
ACT.2.28	Suixin kjuaguꞌna nthiꞌá kexreen sinthaꞌa nthiꞌi ngataꞌa nunthe,
ACT.2.28	ko jañaa anto ruchaꞌna are jaꞌan sariꞌi ngathexin kon.
ACT.2.29	Ko Pedro xra ndache chujni:
ACT.2.29	—Tsjexinxin jaꞌa ra xro Israel ra, runichja ná ixin ndo dachri xrachrjen David ixin beꞌen ko xrabaa ko chinthiꞌi xrajii ngajin ná jai. 
ACT.2.30	Aro David kjui naa profetee Ndo Dio ko mexinxin ndache ndo ixin naa chujnii rugachrjeninxin jeꞌe, thi rugeꞌe rey ngain Israel. 
ACT.2.31	Ko David ubenuꞌe ixin Cristo ruxechon, mexinxin ndachro ixin jeꞌe rugithueꞌa ngadoꞌo jinche ko nthauꞌe ruxantheꞌa nthao. 
ACT.2.32	Ko jaꞌan ná ndua bukon ná ixin Ndo Dio binchexechon ndo Jesús. 
ACT.2.33	Ko are ndo Dio binchegayee ndo kain juachjaxin ko bakeꞌe ndo ngain rajianxin ndo, ko chjee ndo Espíritu Santo inchin ndathjo ná Jesús ko jai jeꞌe bincheganiataꞌa ná Espíritu Santo jaꞌan ná ko mee thi dikon ra ko thiꞌin ra. 
ACT.2.34	Ixin David xrakjuiꞌa ngajni are mee. Aro jeꞌe ndachro:
ACT.2.34	Ndo Dio ndachro ngain Nchana:
ACT.2.34	“Dariꞌi ngain rajianxinna,
ACT.2.35	ko jaꞌan sinthagacha jaꞌa ngain kainxin thi ningakuꞌan, ko sariꞌi ngain thi sinthasayaꞌa na̱.”
ACT.2.36	’Mexinxin jaꞌa ra ko kainxin chujni Israel, tunuꞌa ra jian ixin Jesús, thi jaꞌa ra kuenganito ra ntha cruz, Ndo Dio ndachro ixin Jesús kjan Nchaa ná, ko mee Cristo ixin Ndo Dio chjee ndo kain juachaxin ko tsetuꞌan ngain kainxin chujni tetaꞌa nunthe.
ACT.2.37	Ko kain ni kuiꞌin thi ndachro Pedro, anto tabinthechiin na̱ ko kuaa na̱ juachjaon ko banchiangiꞌi na̱ Pedro ko thi ni thejngo, ni nchexree Jesús ko ndachro na̱:
ACT.2.37	—Jaꞌa ra xro choo ná, ¿keꞌe sinthaꞌa ná?
ACT.2.38	Kuthejan Pedro ndachro ngain na̱:
ACT.2.38	—Nchetseꞌen ra ñao Ndo Dio sinthatjañaꞌa ra kain thi jianꞌa bincheꞌe ra, ko jaꞌan ná sinthagithe ra kunixin juachaxiin Jesús ko Ndo Dio ruchjaa ra Espíritu Santo 
ACT.2.39	ixin Ndo Dio ndachro ixin ruchjaa ra Espíritu Santo kunixin xaꞌan ra, ko kain ni tsiakunueꞌe Ndo Dio nguii ngataꞌa nunthe ko sinchetjañeꞌe ndo kain thi jianꞌa ncheꞌe na̱.
ACT.2.40	Ko xra tsjé nichja Pedro ixin binchekinxin na̱ ko ndache na̱:
ACT.2.40	—Dachrjendeꞌe ra kain chujni jianꞌa ko sitjanꞌa ra ngathe xruꞌi.
ACT.2.41	Ko tsjé chujni bagithikaon juajna nichja Pedro. Ko nchaꞌon mee inchin nii no̱ chujni bithikaon Jesús, ko bigithe na̱. 
ACT.2.42	Ko kain chujni bithikaon thi kjuaago thi theyoo chujni kuinchieꞌe Jesús. Ko jian bagakao choo na̱, ko bakunchjenga na̱ niuthja, ko bajinekaꞌo choo na̱ inchin Jesús kjuaago, ko banichjayee na̱ Ndo Dio.
ACT.2.43	Ko kuiseꞌen kain chujni ixin thi anto tsjé thi jian bancheꞌe thi theyoo chujni kuinchieꞌe Jesús. 
ACT.2.44	Ko kain ni bagithikaon baxraxaon na̱ xraa nakua chujni ko bakjengijna choo na̱ ixin bagajon na̱ thi bechunda na̱. 
ACT.2.45	Ko banchekji na̱ thi binthechunda na̱ ko bakunchjeeya na̱ tumi ngain chujni inchin bagundeꞌe na̱. 
ACT.2.46	Nchaꞌon ko nchaꞌon baxrathe na̱ ngain niꞌngo icha renthe, ko bakunchjenga na̱ niuthja inchin kjuaago Jesús ko kaxon ngain nchia bancheꞌe na̱ jiꞌi ko banekaꞌo choo na̱, ko anto bachee na̱ ko bancheniꞌa na̱ thi bagajon na̱. 
ACT.2.47	Ko banchesayeꞌe na̱ Ndo Dio, ko ni rajna anto bajinao na̱ na̱. Ko kain nchaꞌon Nchaa ná Jesús banchetsjé chujni ngain niꞌngo, thi ni bakjan inaa chujni narua.
ACT.3.1	Naa nchaꞌon utsukjin inchin las tres, Pedro ko Juan kjui na̱ niꞌngo icha renthe ixin hora mee banchesayeꞌe na̱ Ndo Dio. 
ACT.3.2	Ko nthi̱ꞌa̱ beꞌe naa thi xii chroꞌa bakji ixin jañaa guan. Ko kain nchaꞌon bagikaan na̱ ngandangii thi dixinxin ni niꞌngo, thi banchegiꞌin na̱ Anto Chrjuin Jii ixin baganchiagaꞌa. 
ACT.3.3	Ko are thi chroꞌa bakji bikon Pedro ko Juan tatedixiꞌin niꞌngo, jeꞌe banchiageꞌe na̱ tumi. 
ACT.3.4	Ko Pedro ko Juan jian tabinthetsjeꞌe thi chroꞌa bakji, ko Pedro ndachro:
ACT.3.4	—Tsjena ni ra jian.
ACT.3.5	Ko thi chroꞌa bakji tsjeꞌe jian ngain na̱ ixin xraxaon achrujan ruchjee na̱. 
ACT.3.6	Aro Pedro ndachro ngain:
ACT.3.6	—Jaꞌan chundaꞌa tumi ruchjaꞌa, aro thi jaꞌan chunda ruchjaꞌa: Kunixin juachaxiin Nchaa ná Jesucristo, dingathjen ko thjixin ruthea.
ACT.3.7	Kuthejan Pedro tseꞌe rajian ko binchengathjen, ko tuenxon kusuji kayui ruthee. 
ACT.3.8	Ko thi chroꞌa bakji nakua chrinka ko bingathjenxin ruthee, ko thinga jichrinka ko anto jichee bikao Pedro ko Juan ngaxiꞌin niꞌngo. Ko binchesayeꞌe Ndo Dio. 
ACT.3.9	Ko nguii rajna bikon jitjixin ruthee ko jinchesayeꞌe Ndo Dio. 
ACT.3.10	Ko kain chujni anto kuiseꞌen na̱ ko xraon na̱ ixin kexreen xingameꞌe ixin kain na̱ bechunxin na̱ thi chroꞌa bakji, ixin bagikon na̱ ngandangii niꞌngo baganchiagaꞌa tumi, nthi̱ꞌa̱ thi diꞌin Anto Chrjuin Jii.
ACT.3.11	Ko thi chroꞌa bagakji ninchin bachrjendeꞌa Pedro ko Juan, ko kain chujni kuiseꞌen kuinga na̱ ngain inaa thi dixinxin ni niꞌngo, thi nchegiꞌin na̱ Salomón, ixin bitsjeꞌe na̱ kanio ni teꞌi. 
ACT.3.12	Are bikon Pedro kain chujni teꞌi, ndachro ngain na̱:
ACT.3.12	—Jaꞌa ra chujni Israel ra, ¿unda xratao tabinthetsje na ni ra? ¿Unda nchexruan ni ra?, ¿atunao ra ixin jaꞌan ná bindaxingamaa ná xii jiꞌi? 
ACT.3.13	Naꞌi, ixin Ndo Dio thi kjui Ndo Dioe ni xrachrjeꞌan ná Abraham, Isaac, ko Jacob, Ndo Dio mee bajon juachaxin thi icha jié juasaaya ngain Xeꞌen ndo, xan diꞌin Jesús. Ko Jesús mee thi jaꞌa ra bayeꞌa ra ko bajon ra ngain ni ncheꞌe jie̱, ko are Pilato uxraxaon rukanchrjanda, jaꞌa ra juinaoꞌa ra. 
ACT.3.14	Ko jaꞌa ra ndachro ra ixin rukajandaꞌa na̱ Jesús, ko banchia ra kuajanda na̱ naa thi duen chujni. 
ACT.3.15	Ko jañaa guꞌen ra Jesús thi ndakjan ná inaa chujni naruaxin. Aro Ndo Dio juinchexechon ndo, ko mee jaꞌan ná bikon ná. 
ACT.3.16	Ixin dithikaꞌon ná juachaxin chjana ná Jesús, ko juachaxin jiꞌi thi najuinchexingamenxon thi xii tedikon ra ko chunxin ra.
ACT.3.17	’Jaꞌa ra xro chujni Israel ra, jaꞌan nuna ixin jaꞌa ra kunixin kain xi thetuꞌan ra guꞌen ra Jesús, ko kain jiꞌi bincheꞌe ra ixin xruꞌin benuaꞌa ra. 
ACT.3.18	Aro jaꞌin bikuꞌen thi ubajin Ndo Dio ngain ni banichjee ndo, ixin jañaa rugeꞌen thi rukii, thi banchegiꞌin na̱ Mesías. 
ACT.3.19	Mexinxin thinthuꞌe ra kain thi jianꞌa ncheꞌe ra, ko kjan ra dithikaon ra Ndo Dio, ko jeꞌe ndo sinthatjañaꞌa ra ndo thi jianꞌa ncheꞌe ra ko jañaa tsii nchaꞌon sinthasuji ra ndo. 
ACT.3.20	Ko Ndo Dio ruruaꞌan ra Jesús, thi Cristo ixin are xra xruꞌin beꞌe, jeꞌe ndo ukuinchieꞌe ndo rukii ngajin ra. 
ACT.3.21	Ko jai Jesucristo jii ngajni, sithjaja nchaꞌon are Ndo Dio ndakua sakeꞌe ndo kain thi dukon ná ngataꞌa nunthe, inchin ndachro ndo ngain ni bagayee juajnee ndo are icha saꞌo. 
ACT.3.22	Ko Moisés ndachro ngain ni chujnia ra bechon are saꞌo: “Ndo Dio santsjegee ngayaꞌa ra naa thi runichjee ndo xraa jaꞌan, ko dithikaon ra kain thi rundathjo ra. 
ACT.3.23	Ko kainxin chujni sithikaonꞌa thi tsii jiꞌi ichroꞌa siꞌin na̱ chujni rajnee Ndo Dio.”
ACT.3.24	’Ko kain ni banichjee Ndo Dio kuexinxin Samuel ko icha ni banichjee Ndo Dio, nichja na̱ thi jituꞌen nchaꞌon teꞌi. 
ACT.3.25	Ko jaꞌa ra xeꞌen ni banichjee Ndo Dio, jaꞌa ra thi juinthakininxin ra ndo ixin rugayeꞌe ra thi ndachro ndo ngain Abraham: “Ko chujni sachrjeninxin ra sinchenchaon kain chujni ngataꞌa nunthe.” 
ACT.3.26	Ko are Ndo Dio juinchexechon ndo Xeꞌen ndo, saꞌo ruaꞌan ndo xan ngajin ra. Ko jañaa jeꞌe ndo juinthanchaon ra ndo ixin tsintuꞌe ra kain thi jianꞌa ncheꞌe ra.
ACT.4.1	Pedro ko Juan xra tenichja ngain chujni are binthekii xi daana kunixin ni baketuꞌen ni bagenda niꞌngo kunixin ni saduceo. 
ACT.4.2	Ko ni teꞌi teduñao na̱ ixin Pedro ko Juan tetjaago ngain chujni ixin ni ndadigeꞌen nchao xechon na̱, jañaa inchin bikon na̱ Jesús xechon. 
ACT.4.3	Ko tse na̱ ko takuinthuꞌe na̱ nduꞌa xiiso ixin utsukjin, ko nduexin runcheꞌe na̱ jie̱. 
ACT.4.4	Aro tsjé chujni kuiꞌin na̱ thi ndachro Pedro ko Juan, ko bithikaon na̱ Jesús. Ko bikin jeꞌo ni xii ko xethja inchin naꞌo no̱ na̱.
ACT.4.5	Ko nduexion nthi̱ꞌa̱ Jerusalén, xrathe xi baketuꞌan ngain chujni judío, ko ni baketuꞌan ngain niꞌngo kunixin xi tjaago ley Israel. 
ACT.4.6	Ko nthi̱ꞌa̱ beꞌe Anás, xi daana icha renthe. Ko kai beꞌe Caifás, Juan, Alejandro, ko kaxon beꞌe icha chujnii xi daana baketuꞌan ngain niꞌngo. 
ACT.4.7	Kuthejan kuetuꞌan na̱ rukiauꞌe na̱ Pedro ko Juan ko bakeꞌe na̱ ngusine ko kuexiꞌin na̱ banchiangiꞌi na̱:
ACT.4.7	—¿Keꞌe juachaxin chunda ra, ni kensen nichjayeꞌe ra ixin binchexingameꞌe ra thi xii chroꞌa bagakji?
ACT.4.8	Ko Pedro, kunixin tsjé juachaxiin Espíritu Santo, batheꞌe ko ndachro:
ACT.4.8	—Jaꞌa ra xro thetuꞌan ra rajna ko jaꞌa ra xro thetuꞌan ra ngain niꞌngo icha renthe, 
ACT.4.9	jaꞌa ra danchiangina ni ra ixin thi jian binthaꞌa ná ngain thi beniꞌi jiꞌi, ixin tsunuꞌa ra kexreen kuxrueꞌen. 
ACT.4.10	Jaꞌan ná ndachrjan ná ngathexin kon ra ko ngathexin kon kain chujni Israel ixin thi xii jiꞌi kuxrueꞌen kunixin juachaxiin Jesús thi Nazaret, jiꞌi thi Mesías thi jaꞌa ra kuetuꞌan ra ixin ruguen na̱ nganito ntha cruz. Aro Ndo Dio binchexechon. 
ACT.4.11	Aro jaꞌa ra xro nchechjian ra nchia bithikaonꞌa ra xro, thi xro icha suji keꞌe nchia, ko jañaa kuꞌen Jesús inchin xro jiꞌi 
ACT.4.12	ixin ixruꞌin inaa thi sinthatjañaa ná nthiꞌi ngataꞌa nunthe inchin Jesús ixin ixruꞌin inaa thi ruaꞌan Ndo Dio ngataꞌa nunthe ixin sinthakjan ná inaa chujni narua.
ACT.4.13	Are ni baketuꞌan kuiꞌin na̱ ixin Pedro ko Juan suji nichja ná ko xraonꞌa ná, ni baketuꞌan kuiseꞌen na̱ ixin ni teꞌi benueꞌa na̱ xroon. Kuthejan batsuan na̱ ixin ni teꞌi bagakao Jesús. 
ACT.4.14	Ko chroꞌa kjuangiꞌi na̱ ixin xruꞌin thi nduaꞌa bithjeꞌe na̱ ixin nthi̱ꞌa̱ jindaxiꞌin na̱ thi kuxrueꞌen. 
ACT.4.15	Kuthejan kuetuꞌen na̱ Pedro ko Juan rugachrjeyexin na̱ nthi̱ꞌa̱ ixin ni thetuꞌan kjuao na̱ kexreen sincheꞌe na̱. 
ACT.4.16	Ko ndachro na̱:
ACT.4.16	—¿Keꞌe sinthoꞌo ná ngain kayui xii teꞌi? Kainxin chujni Jerusalén nuꞌe na̱ kexreen binchexingameꞌe xii jiꞌi. Ko jaꞌan ná chroꞌa tjangiꞌi ná xa ixin jeꞌa ndua thi bincheꞌe xa. 
ACT.4.17	Aro jai sinthuxraon ná xa, ko jañaa itsenkinꞌa xa icha ixin juachaxiin Jesús ngain icha chujni.
ACT.4.18	Ko baye̱e na̱ Pedro ko Juan ixin kuetuꞌen na̱ ixin irukjagoꞌa na̱ ko irunichjaꞌa na̱ kunixin juachaxiin Jesús. 
ACT.4.19	Aro Pedro ko Juan ndachro ngain na̱:
ACT.4.19	—¿Ndachjejinxin ni ra ajian jii ngathexin kon Ndo Dio sithikaꞌon ná jaꞌa ra ani sithikaꞌon ná thi ndachro jeꞌe ndo? 
ACT.4.20	Ko jaꞌan ná chroꞌa rutenkua ná ixin kain thi kuian ná ko bikon ná.
ACT.4.21	Kuthejan ni thetuꞌan binchexraon na̱ Pedro ko Juan inaa, ko kuanchrjanda na̱ sabinthekji ixin xruꞌin thi jianꞌa bikuꞌen na̱ ko ixruꞌin banchekao na̱, ixin kain chujni tenchesayeꞌe Ndo Dio ixin bikon na̱ thi jian bincheꞌe kayui ni teꞌi. 
ACT.4.22	Ko thi xii xingameꞌe kunixin juachaxiin Ndo Dio bechunda icha yakan nano.
ACT.4.23	Are Pedro ko Juan ukuanchrjanda na̱, jeꞌe sabinthekji ngain ni kuinchieꞌe Jesús ko kuekiin na̱ kain thi ndachro xi thetuꞌan xi daana ko xi thetuꞌan chujni judío. 
ACT.4.24	Ko are ni kuinchieꞌe Jesús kuiꞌin na̱ thi nichja Pedro ko Juan, kuexiꞌin na̱ nichjayee na̱ Ndo Dio ko ndachro na̱:
ACT.4.24	—Suixin Ndudana ná, thi binchechjian ngajni, nunthe ko ndachaon, ko kainxin thi jii ngajni, ngataꞌa nunthe ko chringi ndachaon. 
ACT.4.25	Ko Suixin thi nichjaxin ixin Espíritu Santo ngain ndudana ná David, xi nchexraa:
ACT.4.25	¿Unda tuxrunga kain nunthe ko unda kain rajna
ACT.4.25	tjauthexin ná thi xruꞌin xree?
ACT.4.26	Ko kain thi thetuꞌan ngataꞌa nunthe kuato choo na̱
ACT.4.26	ko tjauthexin na̱ kexreen sincheꞌe na̱ thi jianꞌa
ACT.4.26	ngain Ndo Dio ko ngain Xeꞌen ndo, thi Cristo.
ACT.4.27	’Ko nduaxin ngain rajna jiꞌi Herodes, Poncio Pilato ko chujni jeꞌa judío ko chujni Israel kuato choo na̱ ixin guen na̱ Jesús, thi Xaꞌan Suixin ruaꞌan ixin thjengijna ná. 
ACT.4.28	Aro jeꞌe na̱ bincheꞌe na̱ jeꞌo thi Suixin ndachro thi rukuꞌen are icha saꞌo. 
ACT.4.29	Jai tsjeꞌe Suixin kexreen nchexraon ná na̱, ko thjengijna ni ra ixin xruꞌin juaxraon ruchunda ná, are runichja ná ixin Suixin ngain kexeꞌo chujni. 
ACT.4.30	Ko tjaago juachaxiin Jesús ruxingamenxin icha chujni ko tsuꞌen tsjé thi jian ko jañaa sikunxin tsjé chujni thi jié juachaxin binchegayeꞌe xi nchexraa Jesús.
ACT.4.31	Ko are juexin nichjayee na̱ Ndo Dio, kuingi nunthe thi binthe na̱, ko baye̱e na̱ juachaxiin Espíritu Santo, ko kain na̱ banichja na̱ juajnee Ndo Dio ko ixruꞌin juaxraon beꞌe ngain na̱.
ACT.4.32	Ko kain ni bithikaon xrajeꞌo bakunuꞌe na̱ ko xrajeꞌo juaxraxaon bechunda na̱. Ko kain thi bechunda na̱ bakunchjeyeꞌe choo na̱ ko xruꞌin kensen bandachro, ixin jeꞌo na̱ baketuꞌan na̱ thi bechunda na̱. 
ACT.4.33	Ko ni kuinchieꞌe Jesús banichja na̱ kunixin icha jié juachaxin ko bandachro na̱ ixin Jesús xechon ko Ndo Dio banchenchaon na̱ icha. 
ACT.4.34	Ko xruꞌin bagitjeꞌen chujni ngayee ni bagithikaon ixin thi ni bechunda nuntheꞌe ko nchianduꞌe banchekji na̱, ko tumi bagajon na̱ 
ACT.4.35	ngain ni theyoo chujni kuinchieꞌe Jesús. Ixin jeꞌe na̱ bakunchjeeya na̱ tumi ngain chujni bagitjeꞌen. 
ACT.4.36	Ko jañaa bincheꞌe naa xii juixin ngain naa nunthe ngusine ndachaon diꞌin Chipre. Xii mee bachrjeninxin ni Leví ko biꞌin José aro ni theyoo kuinchieꞌe Jesús banchegiꞌin na̱ Bernabé, ko jiꞌi ruchro naa Thi Thjengijna Chujni. 
ACT.4.37	Ko xii jiꞌi bechunda naa nunthe ko binchekji xa nunthe ko bajon xa tumi ngain ni theyoo kuinchieꞌe Jesús.
ACT.5.1	Aro beꞌe inaa xii biꞌin Ananías, ko chriꞌi xa biꞌin Safira. Ko kayui ni teꞌi binchekji na̱ naa nuntheꞌe na̱ kai. 
ACT.5.2	Aro xii jiꞌi kjuauthexin chriꞌi xa ko bithuꞌe na̱ thuꞌa tumi ko thi tumi xeꞌe na̱ bajon na̱ tumi ngain ni theyoo kuinchieꞌe Jesús, ko ndachro na̱ ixin yaa kain tumi bayée na̱. 
ACT.5.3	Ko Pedro ndachro:
ACT.5.3	—Ananías, ¿unda bithuaxin binthayaꞌa nchiijin ko binao rujincheyeꞌe Espíritu Santo, ko bithuꞌa thuꞌa tumi chjaa na̱ ixin nunthe? 
ACT.5.4	Icha nchao runchekjiꞌa nuntheꞌa, ko are runchekji tarugithuꞌa kain tumia. Aro, ¿unda bincheeya ixin rugajon kain tumi ko ibajonꞌa tumi? ¿Unda bincheꞌe jiꞌi? Jaꞌa bincheyeꞌa chujni, jaꞌa binao runcheyeꞌe Ndo Dio.
ACT.5.5	Are Ananías kuiꞌin jiꞌi, betsinga ko ndabeꞌen. Ko kain chujni kunuꞌe thi kuꞌen anto xraon na̱. 
ACT.5.6	Kuthejan juii kanxion xa xii kuensia xan Ananías ko bikjabaa xan.
ACT.5.7	Batho inchin nii hora, kuthejan biji chriꞌi Ananías. Ko benueꞌa keꞌe kuꞌen xixiꞌi nchra. 
ACT.5.8	Ko Pedro banchiangiꞌi nchra ko ndachro:
ACT.5.8	—Ndachjejinxin na, ¿ajeꞌin binchekjixin ra nunthe?
ACT.5.8	Ko jeꞌe nchra bateꞌe nchra:
ACT.5.8	—Jaan, jañaa binthakjixin ná nunthe.
ACT.5.9	Kuthejan Pedro ndachro ngain nchra:
ACT.5.9	—¿Unda kjuauthexin choo ra ixin runcheyeꞌe ra Espiritue Nchaa ná? Nthimee juii xan kjui bikjabaa xixiꞌa. Ko jai tsjiꞌo xan jaꞌa kai.
ACT.5.10	Ko are juexin nichja Pedro, tabenbeꞌo nchra chrika ruthee. Ko are bixiꞌin xan xii teꞌi, bithja xan Safira ndadigeꞌen, ko sabikao xan, bikjabaa xan ngandaxiꞌin xixiꞌi. 
ACT.5.11	Kain ni niꞌngo ko kain ni rajna kunuꞌe jiꞌi anto xraon na̱.
ACT.5.12	Ko ixin ni theyoo kuinchieꞌe Jesús, Ndo Dio bancheꞌe tsjé thi jian ngayee chujni ko banchexingameꞌe ni niꞌi. Ko kain ni bithikaon Jesús baxrathe na̱ ngandangii naa thi dixinxin ni niꞌngo, ko ngandangii mee nchegiꞌin na̱ Salomón. 
ACT.5.13	Ko ni bagithikaonꞌa bakunchienꞌa na̱ ngain ni theyoo, aro banichja na̱ jian ixin jeꞌe na̱. 
ACT.5.14	Ko kain nchaꞌon bagithikaon icha xii ko nchrii ngain Jesús. 
ACT.5.15	Ko tsjé chujni bagantsje na̱ ni niꞌi ngataꞌa nthatuꞌen na̱ ngandeꞌe nthiꞌá, ixin rugatho Pedro ngandaxiꞌin na̱, ko kara sauen rugathutaon ni niꞌi ko ruxingameꞌe na̱. 
ACT.5.16	Kaxon kain rajna tendajin Jerusalén bakiaꞌo na̱ ni niꞌi na̱ kunixin chujni tedoꞌo espíritu jianꞌa ko kain na̱ bakuxrueꞌen na̱.
ACT.5.17	Kuthejan xi baketuꞌen xi daana kunixin xi saduceo anto bakunchjueꞌe xa ixin thi bancheꞌe Pedro ko Juan, 
ACT.5.18	mexinxin kuetuꞌan xa biaxiꞌin kayui ni teꞌi ngaxiꞌin nduꞌa xiiso. 
ACT.5.19	Aro naa angeel Ndo Dio kunxiree nduꞌa xiiso ngain thie mee ko bachrje na̱, ko ángel ndachro:
ACT.5.20	—Thji ra ngain niꞌngo icha renthe ko thekin ra kexreen rukjan na̱ naa chujni naruaxin ixin Jesucristo.
ACT.5.21	Ko nduexin nduuyo bixiꞌin na̱ ngain niꞌngo ko kuexiꞌin na̱ kjuaago na̱.
ACT.5.21	Kuthejan xi baketuꞌen xi daana ko ni binthe ngain xa kuetuꞌan xa ruxrathe kain ni baketuꞌen chujni judío. Kuthejan ruaꞌan na̱ bixrakua Pedro ko Juan. 
ACT.5.22	Aro ni biruee kayui ni teꞌi, are biji na̱ nduꞌa xiiso ibiraꞌa na̱ na̱ ko sakjan na̱ ngain xi daana, 
ACT.5.23	ko binthendachro na̱:
ACT.5.23	—Bithja na̱ jian jijee nduꞌa xiiso ko xi tenda tatendangii xa thi dixinxin ni, aro jaꞌan ná kunxiraa ná thi dixinxin ni ko xruꞌin kensen bithja ná ngaxiꞌin.
ACT.5.24	Are xi baketuꞌan xi bagenda niꞌngo ko xi baketuꞌen xi daana kuiꞌin na̱ jiꞌi ko ibenueꞌa na̱ keꞌe runcheꞌe na̱, ko banchangiꞌi choo na̱ kexreen rukjexin kain jiꞌi. 
ACT.5.25	Ko are mee bijibeꞌo naa thi ndachro ngain na̱:
ACT.5.25	—Thi ni kuiaxiꞌin ra utatenangii na̱ niꞌngo ko tetjague na̱ ni rajna.
ACT.5.26	Kuthejan xi baketuꞌan ko ni baginthenda kjui na̱ biruee na̱ ni tetjaago, aro bintjaꞌa na̱ ixin xraon na̱ ixin ni rajna rukaxin na̱ na̱ xro. 
ACT.5.27	Ko are ubijikao na̱ ngathexin kon ni thetuꞌan, xi daana icha renthe ndachro:
ACT.5.28	—Undathjo ra ixin irukjaguꞌa ra thi bincheꞌe thi xii diꞌin Jesús. Aro jaꞌa ra bithikaonꞌa ra, ko jaꞌa ra banchekueꞌen ra nguixin rajna Jerusalén ixin thi kjuaago Jesús, ko xra tjangina ni ra ixin jaꞌan ná guꞌen ná Jesús.
ACT.5.29	Kuthejan Pedro ko ni kuinchieꞌe Jesús batheꞌe na̱:
ACT.5.29	—Jaꞌan ná saꞌo jikininxin sithikaꞌon ná Ndo Dio kuthimejan chujni. 
ACT.5.30	Ko jaꞌa ra guꞌen ra Jesús nganito ntha cruz. Aro Ndo Dioe ni xrachrjeꞌan ná juinchexechon Jesús. 
ACT.5.31	Ko Ndo Dio binchesayeꞌe Jesús ko bakeꞌe ndo ngain rajianxin ndo, ko binchekjan ndo naa thi Thetuꞌan ko thi Tsjengijna chujni Israel, ko jañaa rukjan na̱ ngain Ndo Dio ko sayée na̱ juaditjaaña ixin thi jianꞌa ncheꞌe na̱. 
ACT.5.32	Ko jaꞌan ná kuian ná ko bikon ná kain thi kuꞌen, ko kai Espíritu Santo nuꞌe jiꞌi, ko Espíritu jiꞌi dajon Ndo Dio ngain kain chujni dithikaon Jesús.
ACT.5.33	Ko are kuiꞌin kain ni thetuꞌan Israel kain jiꞌi, anto kuñao na̱ ko juinao na̱ naruguenxon na̱ ni theyoo kuinchieꞌe Jesús. 
ACT.5.34	Aro ngayee ni teꞌi beꞌe naa xii biꞌin Gamaliel, naa xii bakjaago ley ko ni rajna anto banchesayeꞌe na̱ xa, ko jeꞌe xa bingathjen xa ko kuetuꞌan xa nchion rugachrje ni theyoo kuinchieꞌe Jesús. 
ACT.5.35	Ko xii jiꞌi ndache kain ni thetuꞌan:
ACT.5.35	—Jaꞌa ra xro thetuꞌan ra rajna Israel, xraxaon ra jian thi sincheꞌe ra ngain xii teꞌi. 
ACT.5.36	Xraxaon ra ixin are ikainxin nchaꞌon batho, bingathjen naa xii biꞌin Teudas ko ndachro xa ixin jeꞌe xa naa xii anto renthe. Ko ruee inchin noo renkia xii bithikaon ngain. Aro jngujngujni na̱ guen Teudas, ko ni baruee chjekee na̱, ko jañaa juexinxin kain. 
ACT.5.37	Ko batho ikanxion nchaꞌon are binthetaxin chujni rajna, bingathjen naa xii rajna Galilea biꞌin Judas. Ko kai ruee kanxion chujni, aro kai guen na̱ ko chujni baruee, chjekee na̱ kai. 
ACT.5.38	Mexinxin jaꞌan ndathjo ra, tanchrjanda ra xii teꞌi ko dixintheꞌa ra ngain xa. Ixin thi tencheꞌe xa ja̱ jeꞌa Ndo Dio jithetuꞌan, taruchjekee na̱ kai. 
ACT.5.39	Mexinxin tsjeꞌe ra jian rujixinthe ra ko ruketukoꞌo ra Ndo Dio ixin ja̱ tencheꞌe xa thi kuetuꞌan Ndo Dio, xruꞌin kensen rukayakuen xa.
ACT.5.40	Ko kain na̱ bithikaon na̱ thi ndachro Gamaliel. Kuthejan baye̱e na̱ ni theyoo kuinchieꞌe Jesús ko kuetuꞌan na̱ ixin bintja na̱ ko ndache na̱ ixin irunichjaꞌa na̱ ixin Jesús, kuthejan kuanchrjanda na̱ na̱. 
ACT.5.41	Ko are ni theyoo teꞌi sakjuixin na̱ ngathexin kon ni thetuꞌan, anto chee na̱ ixin Ndo Dio bajon juachaxin bikaon na̱ ixin dithikaon na̱ Jesús. 
ACT.5.42	Ko kain nchaꞌon banichja na̱ ko bakjague na̱ chujni thi juajna juiaꞌo Jesús, thi banchegiꞌin na̱ Mesías, ko jiꞌi bancheꞌe na̱ ngain niꞌngo ko ngain nchia.
ACT.6.1	Ko are mee chujni bagithikaon Jesús icha bakutsjé na̱, ko ni banichja ngigua griego kuexiꞌin na̱ kuñao na̱ ngain ni banichja ngigua hebreo ko kuexiꞌin na̱ ndachro na̱ ixin kain nchri gaꞌan banichja griego itsjéꞌa bagayee na̱ ixin bane na̱. 
ACT.6.2	Kuthejan ni theyoo baye̱e na̱ kain ni bagithikaon Jesús, ko ndachro na̱:
ACT.6.2	—Nchaoꞌa jii ixin jaꞌan ná tetunchjeeya ná tumi ko thi jine ni ko tethintua ná thi xra kuinchienanxin ná Jesús ixin tsjaago ná juajnee. 
ACT.6.3	Mexinxin thinchieꞌe ra yaato xii ngayaꞌa ra, xi nchao ruchunthiaxin xa ko jian juaxraxaon ruchunda xa ko ruchunda xa juachaxiin Espíritu Santo. Ko jaꞌan ná tsetuan ná xa tsunchjeeya xa thi sine chujni. 
ACT.6.4	Ko jaꞌan ná rukjan ná runichjayaa ná Ndo Dio ko tsjaago ná juajnee ndo.
ACT.6.5	Ko kain na̱ bithikaon na̱ thi ndachro ni teꞌi, ko kuinchieꞌe na̱ Esteban, naa xii bagithikaon Ndo Dio ko bechunda juachaxiin Espíritu Santo, ko jañaa kai Felipe, Prócoro, Nicanor, Timón, Parmenas, ko naa xi Antioquía biꞌin Nicolás, ko xii jiꞌi jeꞌa judío, aro bagithikaon xa ko bancheꞌe xa xraa ni judío. 
ACT.6.6	Kuthejan bikao na̱ ni yaato teꞌi ngain ni theyoo kuinchieꞌe Jesús. Ko nichjayee na̱ Ndo Dio ko kuentaꞌa raa na̱ ngataꞌa ni yaato runcheꞌe xra.
ACT.6.7	Ko nguii rajna Jerusalén chjekee juajnee Ndo Dio, ko ni bagithikaon icha bakutsjé na̱. Ko kai tsjé xi daana bagithikaon xa Jesucristo.
ACT.6.8	Esteban bechunda anto tsjé juachaxiin Espíritu Santo ko Ndo Dio anto banchenchaon ndo. Ko Esteban bancheꞌe tsjé thi jian ko banchexingameꞌe chujni. 
ACT.6.9	Kuthimejan juii kanxion chujni bakji ngain niꞌngo biꞌin Esclavos Libres. Ko kai ikanxion chujni juixin rajna Cirene, ko rajna Alejandría, ko nunthe Cilicia, ko kai ni juixin nunthe Asia. Kain ni teꞌi kuexiꞌin na̱ kuetukaꞌo na̱ Esteban. 
ACT.6.10	Aro xruꞌin ni banchetenkua Esteban ixin banichja kunixin juachjaxiin Espíritu Santo. 
ACT.6.11	Kuthejan ni kuetukaꞌo Esteban kjuengeꞌe na̱ ꞌna ikanxion na̱ ixin rundachro na̱ ixin Esteban jianꞌa nichja ixin Moisés ko ixin Ndo Dio. 
ACT.6.12	Ko jaꞌin juincheñauxin na̱ ni rajna ko ni judío baketuꞌan ko ni bakjaago ley. Ni teꞌi tse na̱ Esteban ko bikao na̱ ngain kainxion ni thetuꞌan niꞌngo judío. 
ACT.6.13	Ko kjuee na̱ icha chujni nichja thi nduaꞌa ko ndachro na̱:
ACT.6.13	—Jaan, ndua, xii yaa anto nichja xa jianꞌa ixin niꞌngo icha renthe ko ixin ley ba̱jon Moisés. 
ACT.6.14	Ko kuian ná ndachro xii jiꞌi ixin Jesús juixin Nazaret tsunxanthe niꞌngo icha renthe ko sasengixin thi binthakuan ná Moisés.
ACT.6.15	Kuthejan kain ni thetuꞌan ko kain chujni te nthi̱ꞌa̱ tsjeꞌe na̱ Esteban. Ko bikon na̱ ngakon Esteban xraa ngakon naa ángel.
ACT.7.1	Kuthejan xi daana icha renthe banchiangiꞌi xa Esteban ko ndachro xa:
ACT.7.1	—¿Andua thi nichja ni teꞌi ixin jaꞌa?
ACT.7.2	Ko Esteban ndachro:
ACT.7.2	—Jaꞌa ra xro chujni Israel ra ko xro thetuꞌan ra, thiꞌin ra thi rundathjo ra: Ndo Diua ná, ndo thetuan ná kununxiꞌin ndudaa ná Abraham are xra beꞌe ndo Mesopotamia, are xrasakjuiꞌa ndo rugeꞌe ndo Harán. 
ACT.7.3	Ko ndachro Ndo Dio ngain Abraham: “Thinthuꞌe nuntheꞌa ngain ni chujnia, ko sathji ngain nunthe jaꞌan tsjaguꞌa.” 
ACT.7.4	Kuthejan ndo Abraham bachrjexin nunthe Caldea ko sakjui ndo ngain nunthe Harán. Ko nthi̱ꞌa̱ ndabeꞌen ndudee Abraham. Kuthimejan Ndo Dio sajuiaꞌo Abraham ngain nunthe te ra jai. 
ACT.7.5	Ko Ndo Dio xra bajonꞌa ndo ni rioꞌo nunthe thi rugetaꞌa Abraham. Aro, jaan, ndache ndo ixin rugajon ndo nunthe ngain, ko are ndarugenja jeꞌe, kuthimejan xeꞌen ruketuꞌan nunthe, maski are mee xra xruꞌin chjan bechunda. 
ACT.7.6	Ko Ndo Dio ndache Abraham: “Chujni sachrjeninxin jaꞌa, sinthe na̱ thi jeꞌa nuntheꞌe na̱, ko tsuchji na̱ ixin sincheꞌe na̱ xra ko sikaon na̱ noo renkia nano. 
ACT.7.7	Ko jaꞌan sinthaꞌa jie̱ ngain rajna rutse chujnia ixin sinchencheꞌe na̱ na̱ xra. Kuthimejan sachrjexin na̱ nunthe yaa, ko tsexiꞌin na̱ sinchesayana na̱ ngain nunthe jiꞌi.” 
ACT.7.8	Ko Ndo Dio kjuauthexin Abraham ixin xeꞌen ruka xan xruꞌe diꞌin circuncisión. Mexinxin are bithja Isaac jni nchaꞌon, Abraham chjee xan xruꞌe jiꞌi, ko kaxon Isaac jañaa bincheꞌe ngain xeꞌen diꞌin Jacob, ko Jacob kaxon jiꞌi bincheꞌe ngain thi theyoo xeꞌen, thi xan kjui ndudee thi theyoo rajnee Israel.
ACT.7.9	’Ko kain xeꞌen Jacob kjui ni ndui ná xrachrjen, ko kunchjueꞌe na̱ ngain xan choo na̱ diꞌin José. Ko binchekji na̱ xan ngain ni tachji ko nchekji chujni, ko jañaa ni tachji sabikao na̱ xan Egipto. Aro Ndo Dio beꞌe ngain José, 
ACT.7.10	mexinxin kjuengijna ndo ngain kain thi jianꞌa kuꞌen, ko chjee ndo jian juaxraxaon, ko mexinxin Faraón, xi thetuꞌan Egipto, anto binao xa José, ko binchegayee xa juachaxin tsetuꞌan Egipto ko tsetuꞌan ngaxiꞌin nchianduꞌa xa.
ACT.7.11	’Kuthimejan juii jintha ko jié juachjaon ngain nunthe Egipto ko ngain nunthe Canaán. Ko ni ndui ná xrachrjen bechundaꞌa na̱ thi bane na̱. 
ACT.7.12	Are Jacob kunuꞌe ixin Egipto beꞌe thi bane na̱, ruaꞌan xeꞌen nthi̱ꞌa̱ ixin rukeꞌna xan. Ko nchaꞌon jiꞌi nchaꞌon saꞌo kjui xan nthi̱ꞌa̱. 
ACT.7.13	Kuthimejan kjui xan Egipto inaa ko are mee José xraago ngain xan choo, ko Faraón kunuꞌe kensen chujnii José. 
ACT.7.14	Kuthejan kuetuꞌan José ixin rukii ndudee, ndo diꞌin Jacob, ko kain ni choo. Ko ni kjui Egipto nii kan ko thenaꞌo na̱. 
ACT.7.15	Ko Jacob ko kain ni teꞌi sabiginthe na̱ Egipto, ko nthi̱ꞌa̱ benxin na̱ kain na̱. 
ACT.7.16	Kuthimejan xeꞌen Jacob, xan José, sabikao xan ntha lurue Jacob ngain nuntheꞌe Siquem ixin xrabaa ntha ngain naa chinthi kueꞌna Abraham ngain xeꞌen Hamor nthi̱ꞌa̱ Siquem.
ACT.7.17	’Ko batho nchaꞌon ko Ndo Dio ubikon ndo ixin unchao rukuꞌen thi kjuauthexin ndo Abraham. Ko ngain nuntheꞌe Egipto icha kutsjé chujni Israel. 
ACT.7.18	Kuthimejan nthi̱ꞌa̱ Egipto kuexiꞌin kuetuꞌan naa xi bechunxinꞌa José. 
ACT.7.19	Ko xi thetuꞌan jiꞌi anto jianꞌa kjui xa ngain ni Israel ko anto bakjaaya xa ngain na̱, ko baketuꞌan xa ixin ndarukuntuꞌe na̱ xeꞌen na̱, xan nandaa baguan ixin ndarunthegeꞌen xan. 
ACT.7.20	Ko are mee kunkjiꞌi Moisés. Ko Ndo Dio anto banchexruxiꞌin ndo xan, ko ni nduꞌa xan bayakuꞌen na̱ xan nii kunithjao, ko xruꞌin ni rajna bikon xan. 
ACT.7.21	Kuthimejan kuinthuꞌe na̱ xan ko nchrichjeꞌe Faraón bithja xan ko binchegangi xraa xeꞌen. 
ACT.7.22	Mexinxin Moisés anto jian kuangi xraa juaxraxauen ni egipcio, ko kjui naa xii anto renthe ixin thi banichja ko thi bancheꞌe.
ACT.7.23	’Are Moisés bechunda yoo kan nano, jeꞌe xraxaon bitsjeꞌe ni Israel, ni chujnii. 
ACT.7.24	Ko nthi̱ꞌa̱ bikon naa xi egipcio jitjaaya ngain naa chujni Israel, jeꞌe Moisés kjuengijna chujni jidikaon, ko naguenxon xi jitjaaya. 
ACT.7.25	Ko Moisés xraxaon ixin ni Israel rukinxin na̱ ixin Ndo Dio rugantsjexin na̱ Egipto ko Moisés thi rugitauꞌen na̱ nthiꞌá, aro jeꞌe na̱ xraxaonꞌa na̱ jañaa. 
ACT.7.26	Ko nduexin, Moisés bikon yoo ni Israel tetheto na̱ ko jeꞌe binao rugantsjendeꞌe choo na̱. Ko ndache na̱: “Jaꞌa ra xrajeꞌo rajna ra, ¿unda theto ra?” 
ACT.7.27	Kuthejan thi jitjaaya kunxinka Moisés ko ndachro ngain: “¿Kensen kuiin jaꞌa ixin tseton ná ra ko sincheꞌe jie̱ ngajin ná? 
ACT.7.28	¿Arinao nasuenxon na jaꞌan kai, xraa guꞌen naa chujni Egipto jna?” 
ACT.7.29	Ko are kuiꞌin jiꞌi, Moisés sakuingaxin Egipto ko sabigeꞌe ngain nuntheꞌe Madián, ko nthi̱ꞌa̱ beꞌe maski jeꞌa nuntheꞌe, ko nthi̱ꞌa̱ guanxin yoo xeꞌen.
ACT.7.30	’Batho yoo kan nano, kuthejan naa nchaꞌon tajii Moisés ngain thi nunthe xruꞌin jii, chiaon ruthee jna Sinaí ko nthi̱ꞌa̱ kununxin naa angeel Ndo Dio ngayee ntha nchaꞌa jitsama xruꞌi. 
ACT.7.31	Ko Moisés anto xraon, aro kunchieꞌen ixin icha jian bikon thi jituꞌen. Kuthejan Ndo Dio suji nichjee ndo ko ndachro ndo: 
ACT.7.32	“Jaꞌan Ndo Dioe Abraham, Isaac, Jacob ko kain ni chujnia undabinthegeꞌen.” Kuthejan Moisés kuexiꞌin xranga ixin juaxraon, ko ninchin batsiꞌan jmakon ixin rutsjeꞌe kensen jinichjee. 
ACT.7.33	Ko Ndo Dio ndachro ngain Moisés: “Dantsje kathea ixin ngandaxinna jaꞌan riꞌi. 
ACT.7.34	Jaꞌan bikon ixin chujnina tangi jidathuꞌe ixin ni Egipto anto nchencheꞌe na̱ na̱ xra, ko kai thian kexreen tuyao na̱, mexinxin jaꞌan juiꞌi ixin tsjengijna na̱ ko jai jaꞌan ruruaꞌan jaꞌa tsji Egipto.”
ACT.7.35	’Ko ni israelita bithikaonꞌa na̱ Moisés ko bandache na̱: “¿Kensen kuiin jaꞌa ixin tsetuꞌan ko sincheꞌe jie̱ ngajin ná?” Aro Ndo Dio kuetuꞌen ixin jeꞌe tsetuꞌen rajna, ko jiꞌi kuꞌen ixin ángel kununxiꞌin Moisés ngain ntha nchaꞌa jitsama xruꞌi. 
ACT.7.36	Ko Moisés tsjé kjuaago ixin jeꞌe bechunda juachaxiin Ndo Dio, ko mexinxin bantsjexin chujnii ngain nunthe Egipto ko binchegato na̱ no ndachaon diꞌin Jatse, ko yoo kan nano jeꞌe bitauꞌen na̱ nthiꞌá ngain thi nunthe anto xema. 
ACT.7.37	Ko Moisés thi bandachro ngain chujni Israel: “Ndo Dio tsinchieꞌe naa chujni ngayee rajnaa ná, naa thi tsiaꞌo juajna xraa jaꞌan.” 
ACT.7.38	Ko Moisés thi bikao ni ndui ná ngain nunthe anto xema, ko ángel bajon juajna ngain Moisés ngain jna Sinaí, ko juajna jiꞌi thi tjagua ná kexreen sinthoꞌo ná thi jian.
ACT.7.39	’Aro ni Israel bithikaonꞌa na̱ ko nichjangii na̱ Moisés, ko binao na̱ rukjan na̱ Egipto. 
ACT.7.40	Ko naa nchaꞌon ni Israel ndache na̱ Aarón, xi choo Moisés: “Moisés bantjsexin ná Egipto aro jai nunaꞌa ná keꞌe kuꞌen. Icha nchao nchechjianna ni ra naa diuchjan sitaon na ná nthiꞌá ko tsjengijna ná.” 
ACT.7.41	Kuthejan binchechjian na̱ naa kuxinthaa kunixin chia ko buen na̱ tsjé kuxiigo binchesayexin na̱ dioe na̱, ko binchechjieꞌen na̱ kuxinthaa jiꞌi naa kiai jié, ko anto chee na̱ ixin thi dio binchechjian na̱. 
ACT.7.42	Mexinxin Ndo Dio tatjañeꞌe ixin jeꞌe na̱, ko kuanchrjanda na̱ banchesayeꞌe na̱ kunutse te ngajni. Ko ndachro ngain xroon dikji̱n kain ni banichja juajnee Ndo Dio:
ACT.7.42	Jaꞌa ra chujni Israel, nguixin thi yoo kan nano bakji ra ngain nunthe anto xema,
ACT.7.42	xruꞌin nchaꞌon binchesayana ni ra ko xruꞌin kuxiigo buꞌen ra ixin jaꞌan.
ACT.7.43	Ko icha jianꞌa bancheꞌe ra ixin bakame ra ngataꞌa ndachaan ra nchianduꞌa dio Moloc,
ACT.7.43	ko kai thi jii xraa kunutsee dio Refán.
ACT.7.43	Ko ixin jaꞌa ra banchechjian ra kain dio teꞌi ko banchesayeꞌe ra,
ACT.7.43	mexinxin tsajanda ra satsjio ra na̱ icha kjín thi jeꞌa nuntheꞌa ra, tuenxin Babilonia.
ACT.7.44	’Nthi̱ꞌa̱ ngain nunthe anto xema, ni ndui ná xrachrjen bechunda na̱ nchianduꞌa Ndo Dio, nchia kunchjian inchin kuetuꞌan ndo ngain Moisés, ko ngain nchia jiꞌi bakenchjianxin na̱ xro dikji̱n Ndo Dio, xro bayée Moisés. 
ACT.7.45	Ko nchia jiꞌi bayée ni ndui ná xrachrjen, ko jeꞌe na̱ binchegayee na̱ Josué, thi kuexiꞌin kuetuꞌen chujni Israel. Ko nchianduꞌa Ndo Dio jiꞌi bagakao na̱ ngain kain nunthe bagacha na̱ ixin Ndo Dio bagajon juachaxin. Ko xra nthi̱ꞌa̱ bechunda na̱ nchia are kuexiꞌin kuetuꞌan David. 
ACT.7.46	Ndo Dio anto binao David. Ko David binao runchechjian naa niꞌngo thi rugexiꞌin Ndo Dioe Jacob. 
ACT.7.47	Aro jeꞌa David thi binchechjian niꞌngo; Salomón thi binchechjian ningue ndo. 
ACT.7.48	Aro Ndo Dio deꞌa ndo ngaxiꞌin niꞌngo nchechjian chujni ixin jañaa nichja thi thiaꞌo juajnee ndo:
ACT.7.49	Ngajni ntha xintaunna
ACT.7.49	ko ngataꞌa nunthe thi thingachje ruthena.
ACT.7.49	Xruꞌin kensen nchao sinchechjianna naa nchia,
ACT.7.49	thi nchao sinthajugaꞌa.
ACT.7.50	Jaꞌan binthachjian kain thi dikon ra.
ACT.7.50	Jañaa ndachro Ndo Dio.
ACT.7.51	Ko xra thjexinꞌa nichja Esteban ngain ni thetuꞌan are ndachro:
ACT.7.51	—¡Jaꞌa ra atho nchecha ra ansaan ra ko thinxinꞌa ra juajnee Ndo Dio! Ko jañaa kai bancheꞌe ni ndui ra xrachrjen ixin bagithikaonꞌa na̱ Espíritu Santo. 
ACT.7.52	Ixin jeꞌe na̱ guen na̱ kain ni juiaꞌo juajnee Ndo Dio, ni nichja ixin rukii Jesús, thi Mesías, ko jai jaꞌa ra bithikaonꞌa ra ko guꞌen ra Jesús. 
ACT.7.53	Ko maski ángel ba̱jon ley ngain ni ndui ra xrachrjen, aro jaꞌa ra dithikaonꞌa ra.
ACT.7.54	Ko are ni thetuꞌan kuiꞌin na̱ kain jiꞌi, binetaon neno na̱ ixin anto kuñao na̱ ngain Esteban. 
ACT.7.55	Aro Esteban bechunda tsjé juachaxiin Espíritu Santo, ko are tsjeꞌe ngajni jidakima nthi̱ꞌa̱ ko bikon Ndo Dio, ko rajianxin ndo jingathjen Jesús. 
ACT.7.56	Kuthejan ndachro:
ACT.7.56	—¡Tsjexin ra, jaꞌan ridikon ngajni jixrangee ko kai ridikon Jesús, thi Xii juixin ngajni, tajingathjen xa ngain rajianxiin Ndo Dio!
ACT.7.57	Aro jeꞌe na̱ kuejee na̱ ndatsjuen na̱ kunixin raa na̱, ko kuyao na̱ suji. Ko kainxin na̱ tse na̱ Esteban. 
ACT.7.58	Ko bantsjexin na̱ rajna, ko kuexiꞌin na̱ kuaxin na̱ xro Esteban. Ko ni kjuangiꞌi Esteban ixin thi nduaꞌa, bantsje na̱ thi luntho tetsaa na̱ ko kuinthuꞌe na̱ luntho ngain naa xan xii diꞌin Saulo. 
ACT.7.59	Ko are tetaxin na̱ Esteban xro, jeꞌe nichjayee Ndo Dio ko ndachro:
ACT.7.59	—Nchana Jesús, dayeꞌe espirituna.
ACT.7.60	Kuthejan bethuxin ko kuyao suji ko ndachro:
ACT.7.60	—Nchana, nchetjañeꞌe na̱ thi jianꞌa tencheꞌe na̱.
ACT.7.60	Ko are juexin nichja jiꞌi, ndabeꞌen.
ACT.8.1	Ko Saulo bikon kexreen guen na̱ Esteban ko ndachro ixin nchao kuꞌen.
ACT.8.1	Ko nchaꞌon mee kuexiꞌin na̱ bingakuꞌen na̱ ko baruee na̱ chujni bagithikaon Jesús ixin ruguen na̱ na̱ kain ni binthe nthi̱ꞌa̱ Jerusalén. Ko ni teꞌi sakuinga na̱ ko chjekee na̱ ngain nuntheꞌe Judea ko nuntheꞌe Samaria. Jeꞌo ni theyoo kuinchieꞌe Jesús bithuꞌe na̱ Jerusalén. 
ACT.8.2	Ko tsukjin mee kanxion ni bagithikaon Jesús kjui na̱ bigatsiin na̱ Esteban ko kjuabaa na̱ ko tsjé nchaꞌon tsjangaxin na̱. 
ACT.8.3	Ko nchaꞌon mee Saulo bagixiꞌin nchianduꞌa ni bagithikaon Jesús, ko bagantsje xii ko nchrii ko bakingajin na̱ ixin bakiaxiꞌin na̱.
ACT.8.4	Aro chujni sakuingaxin Jerusalén nguii thi bakji na̱, thinga banichja na̱ thi jian juajnee Jesucristo. 
ACT.8.5	Ko Felipe kjui Samaria ko nthi̱ꞌa̱ nichja ixin Jesús, thi biꞌin Mesías. Ko Felipe jiꞌi kjui naa ni yaato kuinchieꞌe ni bagithikaon. 
ACT.8.6	Ko kain chujni baxrathe na̱ ko bakiꞌin na̱ thi jian bandachro Felipe, ko bagikon na̱ kexreen banchexingameꞌe ni niꞌi kunixin juachaxiin Ndo Dio, 
ACT.8.7	ixin tsjé chujni bechunda espíritu jianꞌa bagachrjeꞌe na̱ espíritu mee, ko espíritu jianꞌa bakuyao are bagachrjexin ngain na̱. Ko chujni chroꞌa bakingi ko chujni chroꞌa bakji kai bakuxrueꞌen na̱. 
ACT.8.8	Mexinxin ngain rajna mee chujni anto bachee na̱.
ACT.8.9	Kaxon nthi̱ꞌa̱ beꞌe naa xii biꞌin Simón, banchekiseꞌen xa ko bancheyeꞌe xa chujni ixin kain juathuso bancheꞌe xa ngain rajna mee, ko jeꞌe xa bandachro xa ixin jeꞌe xa renthe xa. 
ACT.8.10	Ko ni yeye ko xan nchinnchinchjan bakiꞌin na̱ jian thi bandachro xii jiꞌi, ko bandachro na̱:
ACT.8.10	—Xii jiꞌi chunda xa juachaxiin Ndo Dio.
ACT.8.11	Ko kain na̱ anto bakiꞌin na̱ ko bagikon na̱ juathuso bancheꞌe xii jiꞌi, ko anto tsjé nano bancheyeꞌe xa chujni. 
ACT.8.12	Ko are kuiꞌin na̱ thi ndachro Felipe ixin thi jian juajnee Ndo Dio ko thi bincheꞌe Jesús, mexinxin ni xii ko ni nchrii bithikaon na̱ ko bigithe na̱. 
ACT.8.13	Ko kai Simón bithikaon ko bigithe ixin bikon kexreen banchexingameꞌe ni niꞌi ko icha thi jian bancheꞌe Felipe. Ko Simón ibachrjendeꞌa Felipe.
ACT.8.14	Ko ni theyoo kuinchieꞌe Jesús xra binthe na̱ Jerusalén. Ko are kunuꞌe na̱ ixin chujni Samaria bithikaon na̱ juajnee Ndo Dio ruaꞌan na̱ Pedro ko Juan nthi̱ꞌa̱. 
ACT.8.15	Ko are biji na̱ nthi̱ꞌa̱, nichjee na̱ Ndo Dio ixin kain ni nandaa bithikaon nthi̱ꞌa̱ rajna Samaria rugayee na̱ Espíritu Santo, 
ACT.8.16	ixin xra bayeꞌa na̱ Espíritu Santo, ixin jeꞌo bigithe na̱ kunixin juachaxiin Jesús. 
ACT.8.17	Kuthejan Pedro ko Juan kuentaꞌa raa na̱ ngataꞌa jaa ni bigithe ko kain na̱ bayée na̱ Espíritu Santo.
ACT.8.18	Ko Simón bagikon ixin chujni bagayée na̱ Espíritu Santo are ni apóstol bakentaꞌa raa na̱ ngataꞌa jaa ni bigithe, ko Simón banchenthuxiꞌin na̱ tumi 
ACT.8.19	ko ndachro:
ACT.8.19	—Chjana ra juachaxin chunda ra yaa ixin kaxon are jaꞌan tsentaꞌa rana ngataꞌa jaa kexeꞌo chujni, sayée na̱ Espíritu Santo.
ACT.8.20	Aro Pedro batheꞌe:
ACT.8.20	—¡Ditjaan jaꞌa ko tumia ixin jaꞌa xraxaon ixin thi dajon Ndo Dio nchao sinanxin kunixin tumi! 
ACT.8.21	Jaꞌa jikininxinꞌa sarichunda juachaxin sincheꞌe xra jiꞌi ixin Ndo Dio chunxin ndo ixin jeꞌa jian juaxraxauan. 
ACT.8.22	Thendueꞌe ñao ixin thi jianꞌa jiꞌi, ko nchetseꞌen ñao Ndo Dio, a sinthatjañaꞌa ndo thi jaꞌa xraxaon ngain ansean. 
ACT.8.23	Jaꞌan dikon jaꞌa anto tunchjuaꞌa ko thi jianꞌa tanchrjandaꞌa ansean ixin tsinxin thi jian.
ACT.8.24	Ko Simón ndachro:
ACT.8.24	—Nchetseꞌen ra ñao Ndo Dio ixin tsunnaꞌa thi jaꞌa ra ndachjejin ni ra.
ACT.8.25	Are Pedro ko Juan juexin nichja na̱ ixin kain thi bakuꞌen are bagakao na̱ Jesús, sakjan na̱ Jerusalén, ko kain rajnee Samaria bathugaꞌa na̱ nichja na̱ juajnee Ndo Dio.
ACT.8.26	Kuthimejan naa angeel Ndo Dio ndache Felipe:
ACT.8.26	—Dingathjen ko sadingajin ngain nthiꞌá xinkajinxin Jerusalén ko sathji Gaza.
ACT.8.26	Ko nthiꞌá jiꞌi datho thi anto xema. 
ACT.8.27	Ko Felipe bingathjen ko sakjui. Ko ngatja nthiꞌá betanxin naa xi eunuco, xi juixin Etiopía, ko xi jiꞌi xi bakenchjiꞌan tumii nchri Candace, nchri baketuꞌan Etiopía. Ko sakjui xa Jerusalén ixin banchesayeꞌe xa Ndo Dio. 
ACT.8.28	Ko xii jiꞌi sajikjan xa rajnee xa ngaa ntha thingajin kunxin, ko jitjao xa xroon dikji̱n Isaías, xi banichja juajnee Ndo Dio. 
ACT.8.29	Kuthimejan Espíritu Santo ndachro ngain Felipe:
ACT.8.29	—Tunchieꞌen ngain ntha jithingajin kunxin jiꞌa ko tato xi jitji ngaa ntha.
ACT.8.30	Ko are Felipe kunchieꞌen, kuiꞌin ixin thi xii mee jitjao xa xroon dikji̱n Isaías, kuthejan banchiangiꞌi xa:
ACT.8.30	—¿Athinxin thi jitaxin xroon ritjao yaa?
ACT.8.31	Ko jeꞌe xa batheꞌe xa:
ACT.8.31	—Aro xruꞌin kensen tjaguꞌna, ¿ko kexreen tsianxin?
ACT.8.31	Kuthejan xii jiꞌi binchetseꞌen xa ñao Felipe ixin rukanito ko tarugeꞌe chrika xa.
ACT.8.32	Ko thi jitjao xa ngain Xruen Ndo Dio jaꞌin chro xron:
ACT.8.32	Bikao na̱ bigeꞌen inchin are deꞌen naa kuleko.
ACT.8.32	Ko kai inchin are kjin ba tuyaoꞌa ba ngain thi kjiꞌin ba,
ACT.8.32	jañaa jeꞌe kai kuyaoꞌa.
ACT.8.33	Ko chujni kjuanua na̱ jeꞌe ko xruꞌin kensen bincheꞌe jie̱ ixin jeꞌe.
ACT.8.33	Ko xruꞌin chjan bechunda.
ACT.8.33	Ixin chujni naguenxon na̱ nthiꞌi ngataꞌa nunthe.
ACT.8.34	Ko xi Etiopía banchiangiꞌi xa Felipe ko ndachro xa:
ACT.8.34	—Nthatsaꞌan ñao ndachjejin na, ¿ixin kensen jinichja xroon jiꞌi? ¿A ixin jeꞌe Isaías o inaa chujni?
ACT.8.35	Ko Felipe kuexinxin nichja ixin thi jitaxin xroon jiꞌi, thi xroon kjuao xi Etiopía ko kuekiin xa thi bincheꞌe Jesús. 
ACT.8.36	Ko ngatja nthiꞌá tethji na̱ are bikon na̱ jinda ko xi Etiopía, ndachro xa:
ACT.8.36	—Nthiꞌi jii jinda. ¿Achroꞌa sigithe na nthiꞌi?
ACT.8.37	Ko Felipe ndachro ngain xa:
ACT.8.37	—Ja̱ tuenao ixin bithikaon kunixin ansaan, nchao sigithe.
ACT.8.37	Ko jeꞌe xa batheꞌe xa:
ACT.8.37	—Jaan, dithikaꞌon ixin Jesús Xeꞌen Ndo Dio.
ACT.8.38	Kuthejan kuetuꞌan xa rugengathjen ntha thingajin kunxin, ko baniankaꞌo xa Felipe chringi jinda ko Felipe binchegithe xa. 
ACT.8.39	Ko are bachrjengixin na̱ jinda, Espíritu Santo sabikao Felipe. Ko maski xi Etiopía ibikonꞌa xa Felipe, anto chee xa ko ruee xa nthiee xa. 
ACT.8.40	Ko Felipe xraago ngain rajna diꞌin Azoto, ko sakjui ngain rajna Cesarea, ko kain rajna bathugaꞌa kjuaago ixin Jesús.
ACT.9.1	Ko Saulo xra nchexraon chujni dithikaon Jesús ixin suen na̱, mexinxin kjui ngain xi thetuꞌan icha xi daana. 
ACT.9.2	Ko banchieꞌe xa xroon rugetaxin juachaxin rugiruexin ni nchesayeꞌe Jesús ngain nunthe jii Damasco ixin jeꞌe jixraxaon rukjee kain nchrii ko xii dithikaon Jesús ko rutse na̱ ko sarugikao na̱ rukiaxiꞌin na̱ Jerusalén. 
ACT.9.3	Ko are uchiaon jidiji Damasco, bisiandajinbeꞌo naa xruꞌi xraa xruꞌi tungixinma ngajni. 
ACT.9.4	Kuthejan Saulo betsinga ngataꞌa nunthe ko kuiꞌin naa thee thi ndachro:
ACT.9.4	—Saulo, Saulo, ¿unda ruena ko rinao sincheniꞌi chujnina?
ACT.9.5	Kuthejan Saulo banchiangi ko ndachro:
ACT.9.5	—¿Kensen Suixin?
ACT.9.5	Ko thi thee kuiꞌin, ndachro:
ACT.9.5	—Jaꞌan Jesús thi jaꞌa rirueꞌe. Aro jaꞌo rituniꞌa xraa kuxinthaa are xrantue ba kon ninge.
ACT.9.6	Kuthejan Saulo jixrangaxin juaxraon ndachro:
ACT.9.6	—¿Nchana, keꞌe rinao sinthaꞌa?
ACT.9.6	Ko Jesús ndachro:
ACT.9.6	—Dingathjen ko sathji rajna Damasco ko nthi̱ꞌa̱ rundathjo na̱ thi sincheꞌe.
ACT.9.7	Ko ni xii jidikao Saulo atho binthexraon na̱ ixin kuiꞌin na̱ thee thi nichja, aro xruꞌin kensen bikon na̱. 
ACT.9.8	Kuthejan Saulo bingathjenxin ngataꞌa nunthe, ko are kunxiree jmakon ichroꞌa bikon. Mexinxin tseꞌe na̱ raa ko sabikao na̱ ngain rajna Damasco. 
ACT.9.9	Ko nthi̱ꞌa̱ beꞌe nii nchaꞌon ko xra chroꞌa bikon, ko xruꞌin juine ko xruꞌin biꞌi.
ACT.9.10	Ko nthi̱ꞌa̱ Damasco beꞌe naa xii biꞌin Ananías ko bagithikaon Ndo Dio. Ko Jesús kununxiꞌin xii jiꞌi, ko ndachro:
ACT.9.10	—¡Ananías!
ACT.9.10	Ko jeꞌe batheꞌe:
ACT.9.10	—Nthiꞌi riꞌi, Nchana.
ACT.9.11	Kuthejan Jesús ndachro:
ACT.9.11	—Dingathjen ko sathji ngain thi nthiꞌá diꞌin Nao. Ko are saso nchianduꞌa Judas, danchiangi ixin naa xii diꞌin Saulo juixin Tarso ko xi jiꞌi jinichjayee xa Ndo Dio. 
ACT.9.12	Ko xraa jituxinxin xa ixin jidixiꞌin naa xii diꞌin Ananías, ko jitunchieꞌen ngain ixin tsentaꞌa raa ngataꞌa jaa xa ko unchao rukjan sikon inaa.
ACT.9.13	Are kuiꞌin Ananías jiꞌi, ndachro:
ACT.9.13	—Nchana, jaꞌan kuian nichja na̱ ixin kain thi jianꞌa ncheꞌe xii jiꞌi ngain ni ubithikaon ngajin Suixin ngain rajna Jerusalén; 
ACT.9.14	ko jai juii xii jiꞌi kunixin juachaxiin xi thetuꞌen kain xi daana ixin rutse xa ko sasikao xa kain ni dithikaon ngajin Suixin.
ACT.9.15	Aro Jesús ndachro ngain Ananías:
ACT.9.15	—Thji, ixin jaꞌan kuinchiaa xii jiꞌi ixin runichja xa ixin jaꞌan ngain chujni jeꞌa judío, ko ngain ni thetuꞌan icha nunthe ko ngain ni Israel. 
ACT.9.16	Ko jaꞌan tsjagua xa kain thi tangi tsuꞌen xa ixin jaꞌan.
ACT.9.17	Kuthejan Ananías kjui ngain nchia thi beꞌe Saulo. Ko are jeꞌe bixiꞌin nchia mee, kuiin raa ngataꞌa jaa Saulo, ko ndachro:
ACT.9.17	—Saulo, Nchaa ná Jesús, thi kununxiꞌan ngatja nthiꞌá thi juixin, kuetunna juiꞌi ixin jaꞌa rukjan sikon ko sayéꞌe Espíritu Santo.
ACT.9.18	Ko betsingabeꞌo xuli xematauꞌen ngataꞌa jmakon ko kjan bikon ko bingathjen ko bigithe. 
ACT.9.19	Kuthejan juine ko kjan kusuji ko tabithuꞌe kanxion nchaꞌon ngain ni ubithikaon Jesús, thi ni binthe Damasco.
ACT.9.20	Ko Saulo tuin kuexiꞌin kjuaago ngain kain niꞌngo ixin Jesús, Xeꞌen Ndo Dio. 
ACT.9.21	Ko kain ni bakiꞌin bakiseꞌen na̱ ko baganchiangiꞌi choo na̱:
ACT.9.21	—¿Ajeꞌa xii jiꞌi thi baruee kain ni bagithikaon Jesús nthi̱ꞌa̱ Jerusalén ixin ruguen na̱? Ko ¿ajeꞌa xi jiꞌi xi juii nthiꞌi kai ixin rutse xa kain chujni dithikaon Jesús ixin sarugikao xa na̱ ngain xi thetuꞌen icha xi daana?
ACT.9.22	Aro Saulo icha baxraonꞌa banichja ko bakjague chujni kunixin juachaxiin Ndo Dio ko kain ni judío binthe Damasco bakiꞌin na̱ ko bakiseꞌen na̱ ixin Saulo bakjaago ixin Jesús, thi Cristo.
ACT.9.23	Kuthimejan batho tsjé nchaꞌon, ko ni judío kjuauthexin na̱ ixin ruguen na Saulo. 
ACT.9.24	Aro Saulo kunuꞌe thi kjuauthexin choo na̱ ixin nchaꞌon ko thie bachuꞌen na̱ ngain kain thi bagixinxin na̱ rajna ixin ruguen na̱ Saulo. 
ACT.9.25	Mexinxin chujni bagithikaon Jesús kuengaꞌa na̱ Saulo ngaa naa nthaxrakaxro jié, ko naa thie bantsje na̱ ko bincheganianxin na̱ nganito thjarioꞌo jindajin rajna ko sakuinga.
ACT.9.26	Are Saulo biji Jerusalén, binao rukato chujni bagithikaon Jesús, aro kain na̱ baxraguen na̱ ixin bithikaonꞌa na̱ ixin Saulo ubithikaon Jesús. 
ACT.9.27	Ko maski jamee, Bernabé bikao Saulo ngain ni theyoo kuinchieꞌe Jesús. Ko Bernabé kuekiin na̱ kexreen Saulo bikon ko nichjee Jesús ngatja nthiꞌá, ko kexreen Saulo ixraonꞌa nichja ixin Jesús ngain rajna Damasco. 
ACT.9.28	Ko Saulo bithuꞌe Jerusalén ko bagakao ni theyoo, 
ACT.9.29	ko baxraonꞌa banichja ixin Jesús, ko binao runchekinxin ni banichja griego, aro ni teꞌi bakjauthexin na̱ ixin binao na̱ ruguen na̱ Saulo. 
ACT.9.30	Ko are ni bagithikaon Jesús kuiꞌin na̱ kain jiꞌi, sabikao na̱ Saulo ngain rajna Cesarea. Ko nthi̱ꞌa̱ saruanxin na̱ rajna Tarso.
ACT.9.31	Ko niꞌngo binthe Judea, Galilea ko Samaria ibaxraonꞌa na̱ ixin rugikaon na̱ ko kain nchaꞌon banchesayeꞌe na̱ Ndo Dio, ko bagithikaon na̱ Jesús kunixin juachaxiin Espíritu Santo, ko jañaa baginkjuntaon icha chujni bagithikaon Jesús.
ACT.9.32	Pedro ngaria rajna ko rajna ixin bagitsjeꞌe chujni bagithikaon Jesús. Ko naa nchaꞌon bitsjeꞌe ni binthe rajna Lida. 
ACT.9.33	Ko nthi̱ꞌa̱ batsuan naa xii diꞌin Eneas ko ujní nano jitsingataꞌa saon ko chroꞌa bakji xa. 
ACT.9.34	Ko Pedro ndachro:
ACT.9.34	—Eneas, Jesucristo sinthaxruaꞌan. Dingathjen ko datsiin sauan.
ACT.9.34	Ko tuinxion bingathjen Eneas. 
ACT.9.35	Ko kainxin chujni binthe ngain rajna Lida ko ngain rajna Sarón bikon na̱ kexreen xingameꞌe Eneas ko kain chujni teꞌi bithikaon na̱ Jesús.
ACT.9.36	Are mee beꞌe ngain rajna Jope naa naniita biꞌin Tabita, ko naniita jiꞌi bagithikaon Jesús. Ko ngain ngigua griego Tabita ruchro Dorcas. Ko naniita jiꞌi nguxon bakjengijna chujni nua. 
ACT.9.37	Ko are mee naniita jiꞌi kuniꞌi ko ndabeꞌen. Kuthejan binchetsinda na̱ ko bakeꞌe na̱ ngain naa nchia jitaunthe choo. 
ACT.9.38	Ko rajna Jope beꞌe chiaon rajna Lida thi beꞌe Pedro, ko ni bagithikaon Jesús kunuꞌe na̱ ixin nthi̱ꞌa̱ beꞌe, ko ruaꞌan na̱ yoo xii ngain rajna Jope bindache na̱ Pedro:
ACT.9.38	—Chjin ná tuin ngain rajnana ná.
ACT.9.39	Ko tuinxon Pedro sakjui ngain na̱. Ko are biji na̱ Jope bikao na̱ ngain nchia jitsingaxiꞌin Dorcas. Ko kainxin nchri gaꞌan bisiandajin nchra Pedro ko tetsjanga nchra ko kjuaago nchra kain luntho banchechjian Dorcas are xra bechon. 
ACT.9.40	Kuthejan Pedro bantsje kain ni texiꞌin nthi̱ꞌa̱ ko bethuxin nthajuchjiꞌi ko nichjayee Ndo Dio. Kuthejan tsjeꞌe nchri ndadigeꞌen ko ndachro:
ACT.9.40	—Tabita, dingathjen.
ACT.9.40	Ko nchri ndadigeꞌen jiꞌi banthjee jmakon nchra, ko are bikon nchra Pedro, xendua nchra. 
ACT.9.41	Ko Pedro tseꞌe raa nchra ko binchengathjen nchra, kuthejan baye̱e ni dithikaon Jesús kunixin kain nchri gaꞌan. Ko Pedro bikao nchra ngathexin kon na̱ ixin bikon na̱ uxechon nchra. 
ACT.9.42	Jiꞌi kunuꞌe kain chujni rajna Jope ko tsjé na̱ bithikaon na̱ ngain Jesús. 
ACT.9.43	Ko Pedro bithuꞌe kanxion nchaꞌon ngain rajna Jope ngain nchianduꞌa naa thi biꞌin Simón, thi banchexrueꞌen ruee kuxiigo ixin bakuxraꞌa rua.
ACT.10.1	Beꞌe naa xii biꞌin Cornelio ngain rajna Cesarea, ko xi jiꞌi baketuꞌan naa renkia xi soldado ko ni teꞌi biꞌin na̱ Italiano. 
ACT.10.2	Cornelio jeꞌa judío, aro jeꞌe kunixin ni nduꞌa anto banchesayeꞌe na̱ Ndo Dio ko bancheꞌe na̱ thi baketuꞌan ndo ko bagajon na̱ tsjé tumi ngain chujni judío ni icha nua. Ko kain nchaꞌon banichjayee na̱ Ndo Dio. 
ACT.10.3	Ko naa tsukjin inchin thi nii xrachuꞌa nchaꞌon, naa angeel Ndo Dio kununxiꞌin Cornelio. Ko ángel jiꞌi bixiꞌin thi jii Cornelio ko ndachro:
ACT.10.3	—¡Cornelio!
ACT.10.4	Ko Cornelio tabetsjekua ángel ko anto xraon ko banchiangiꞌi:
ACT.10.4	—¿Achrujan rinao, Suixin?
ACT.10.4	Kuthejan ángel mee ndachro:
ACT.10.4	—Ndo Dio jaan kuiꞌin ndo kain thi jaꞌa ndache ndo are nichjayeꞌe ndo ko juinchexruxiꞌin ndo kain thi jaꞌa bincheꞌe ngain chujni nua. 
ACT.10.5	Ruaꞌan kanxion ni xii ngain rajna Jope ixin tsiaꞌo na̱ naa xii diꞌin Simón thi kai nchegiꞌin na̱ Pedro. 
ACT.10.6	Ko Pedro beꞌe ngain nchianduꞌa inaa thi diꞌin Simón, thi banchexrueꞌen ruee kuxiigo ixin tsuxraꞌa rua ko nchia jiꞌi chrika ndachaon jii nchia.
ACT.10.7	Ko are sakjui ángel nichjee Cornelio, Cornelio baye̱e yoo xi nchexree kunixin naa xi soldado ko xi jiꞌi anto bagithikaon xa Ndo Dio, ko Cornelio anto bachunthiaxin xa. 
ACT.10.8	Ko are Cornelio juexin kuekiin na̱ kain thi kuꞌen, saruaꞌan na̱ Jope.
ACT.10.9	Ko nduexion inchin ngusine nchaꞌon are uchiaon tediji xa rajna Jope, Pedro kuanito ngataꞌa nchia ixin nichjayee Ndo Dio. 
ACT.10.10	Ko Pedro anto beꞌen jintha ko juinao rujine ko are tenchechjian na̱ thi rujine, jeꞌe xraa jituxinxin, 
ACT.10.11	bikon xiree ngajni ko xinkajin naa luntho rua ko jithe kanui kon luntho. 
ACT.10.12	Ko ngaa luntho jingaa kain kuxiigo jichunda noo ruthee, ko kain kuxiigo thingajintaꞌa tseꞌe nunthe ko kain ko tjanga. 
ACT.10.13	Ko kuiꞌin naa thee thi ndache:
ACT.10.13	—Pedro, dingathjen, ko duꞌen kexeꞌo kuxiigo rinao sinthe.
ACT.10.14	Aro Pedro ndachro:
ACT.10.14	—Nchana, naꞌa jinenxin nthauꞌe kuxiigo ruaꞌa, jeꞌo nthao jikininxin jine ni judío, nthao mee sine.
ACT.10.15	Kuthejan Ndo Dio nichjee inaa ko ndachro ndo:
ACT.10.15	—Thi juinchenchaon Ndo Dio ixin sinthe, jaꞌa chroꞌa rundachro ixin thjuaꞌa.
ACT.10.16	Ko jiꞌi kuꞌen nii nthiꞌá, kuthimejan sakjan luntho ngajni. 
ACT.10.17	Ko Pedro kuaa juachjaon ko jixraxaon ixin chroꞌa thinxin keꞌe ruchro thi bikon. Ko xra jiꞌi jixraxaon are ni ruaꞌan Cornelio tedanchiangi na̱ ixin nchianduꞌe Simón ko binthendangii na̱ nchia. 
ACT.10.18	Ko banchiangi na̱:
ACT.10.18	—¿A nthiꞌi jii naa xii diꞌin Simón thi kai nchegiꞌin na̱ Pedro?
ACT.10.19	Ko Pedro xra jixraxaon ixin thi bikon are Espíritu Santo ndache:
ACT.10.19	—Tsjexin, nii xii jidanchiangi ixin jaꞌa. 
ACT.10.20	Dingathjen, dania ko xraonꞌa ko sathji ngain ni teꞌi ixin jaꞌan ruaꞌan na̱.
ACT.10.21	Ko Pedro bania ko ndache ni teꞌi:
ACT.10.21	—Nthiꞌi riꞌi jaꞌan thi tethjee ni ra. ¿Achrujan rinao ra?
ACT.10.22	Ko jeꞌe na̱ batheꞌe na̱:
ACT.10.22	—Bikian ná juajnee xi thetuꞌan diꞌin Cornelio, jiꞌi naa xii jian ko xraguen xa Ndo Dio, ko ni judío anto dithikaon na̱ xa. Ko naa angeel Ndo Dio kuetuꞌen Cornelio ixin rujiꞌi ná, rujiruꞌa ra ixin jaꞌa tsji nchianduꞌe xa ixin tsiꞌin xa thi jaꞌa rundache xa.
ACT.10.23	Kuthejan Pedro ndache na̱:
ACT.10.23	—Dixiꞌin ra nchia ko nthiꞌi dithuꞌa ra thie jiꞌi.
ACT.10.23	Ko nduexion Pedro sakjui ngain na̱, ko kai kjui kanxion ni bagithikaon Jesús binthe rajna Jope.
ACT.10.24	Ko batho naa nchaꞌon, biji na̱ rajna Cesarea, ko Cornelio nthi̱ꞌa̱ tajichuꞌen na̱, jeꞌe kunixin kain ni choo kunixin ni anto jian bagakao, ko nthi̱ꞌa̱ xrathe kain na̱. 
ACT.10.25	Are Pedro biji nchianduꞌa Cornelio, Cornelio bachrje ko chjee juajna ko bethuxin nthajuchjiꞌi ixin runchesayeꞌe. 
ACT.10.26	Aro Pedro ndache:
ACT.10.26	—Dingathjen, Cornelio, ixin jaꞌan jeꞌa dio na, jaꞌan naa chujni na inchin jaꞌa.
ACT.10.27	Ko thinga tetjao binthixiꞌin nchia, ko Pedro nthi̱ꞌa̱ betanxin tsjé chujni. 
ACT.10.28	Kuthejan Pedro ndache na̱:
ACT.10.28	—Jaꞌa ra jian nuꞌa ra ixin ley chujni judío tajandaꞌa ná tsato ná chujni jeꞌa judío ko kai chroꞌa sitsjaa ná na̱. Aro Ndo Dio kjuaguꞌna rundachrjanꞌa ixin chujni thjuaꞌa na̱. 
ACT.10.29	Mexinxin are biji chujni ruanna ni ra, bithikaꞌon ko tuin sajuiꞌi. Anchee ndachjejin ni ra, ¿unda bayana ni ra?
ACT.10.30	Ko Cornelio batheꞌe:
ACT.10.30	—Jai bithja noo nchaꞌon utsukjin inchin jaxon jaꞌan tariꞌi nthiꞌi nchiania rinthakjaaño ko rinichjayaa Ndo Dio, are kununxinna naa xii jingaa luntho jidakima. 
ACT.10.31	Ko xii jiꞌi ndachjejin na xa: “Cornelio, Ndo Dio kuiꞌin ndo ixin nichjayeꞌe ndo ko xraxaon ndo ixin jaꞌa thjengijna chujni nua. 
ACT.10.32	Mexinxin ruaꞌan juajna rajna Jope ixin tsii Simón, thi kai nchegiꞌin na̱ Pedro jii ngain nchianduꞌe naa thi kai diꞌin Simón, thi nchexrueꞌen ruee kuxiigo ixin tsuxraꞌa rua, ko nchianduꞌe jii nchia chrika ndachaon.” 
ACT.10.33	Mexinxin jaikua ruaꞌan juajna ixin rujiꞌi jaꞌa, ko jaꞌa anto jian chujni ko bithikaon juiꞌi. Ko jai te ná kain ná ngathexin kon Ndo Dio ko rinaꞌo ná tsian ná kain thi kuetuꞌan Nchaa ná ixin rundachjejin ni ra.
ACT.10.34	Kuthejan Pedro kuexiꞌin nichja ko ndachro:
ACT.10.34	—Jai thianxin ixin ngathexin kon Ndo Dio kain ná renthe ná. 
ACT.10.35	Ko jeꞌe ndo chee ndo dikon ndo chujni te ngain kain nunthe, thi ni xraguen ndo ko ncheꞌe na̱ thi jian. 
ACT.10.36	Ko Ndo Dio ruaꞌan ndo Jesucristo ngayee chujni Israel ixin nichja thi jian juajna, thi juajna dajon thi chrjuin tunuꞌe anseen ni, ko Jesucristo, thi Nchaa ná kain ná. 
ACT.10.37	Ko jaꞌa ra jian nuꞌa ra kain thi kuꞌen ngain nuntheꞌe Judea. Kuexinxin nthi̱ꞌa̱ Galilea, are Juan bajon juajnee Ndo Dio ko juinchegithe chujni, 
ACT.10.38	ko kexreen Ndo Dio bajon ndo juachaxiin Espíritu Santo ngain Jesús, thi juixin Nazaret, ko jeꞌe ndo beꞌe ndo ngain Jesús. Ko Jesús bakji ko bancheꞌe thi jian ixin banchexingameꞌe ni niꞌi, ko ni bagetan tangi ixin nchiijin. 
ACT.10.39	Ko jaꞌan ná bikon ná kain thi bincheꞌe Jesús ngain nuntheꞌe Judea ko ngain rajna Jerusalén. Kuthimejan kuenganito na̱ ntha cruz ko guen na̱. 
ACT.10.40	Aro nchaꞌon ninxin Ndo Dio juinchexechon Jesús, ko kjan ná bikon ná inaa. 
ACT.10.41	Aro kainxinꞌa ni rajna bikon Jesús, jeꞌo jaꞌan ná xro Ndo Dio kuinchieꞌna ná, xro juinekiꞌan ná ko bikiꞌan ná Jesús are xechon ngayee ni ndadigeꞌen. 
ACT.10.42	Ko Jesús kuetunna ná rundathjan ná chujni ixin Ndo Dio bakeꞌe Jesús ixin sincheꞌe jie̱ ngain chujni techon ko ngain chujni undabinthegeꞌen. 
ACT.10.43	Ko ni banichja juajnee Ndo Dio ndachro na̱ ixin kain ni rukendueꞌen ñao ko rugithikaon na̱ Jesús, Ndo Dio runchetjañeꞌe na̱ kain thi jianꞌa bincheꞌe na̱.
ACT.10.44	Xra jinichjao Pedro are juii Espíritu Santo ngain kainxin chujni jithiꞌin juajna jinichja Pedro. 
ACT.10.45	Ko ni juiaꞌo Pedro kuiseꞌen na̱ ixin kaxon ni jeꞌa judío kai bayée na̱ Espíritu Santo. 
ACT.10.46	Ko kai kuiꞌin na̱ ixin ni jeꞌa judío kai tenchesayeꞌe na̱ Ndo Dio ko tenichja na̱ jejee ngigua. 
ACT.10.47	Kuthejan Pedro ndache ni juiaꞌo:
ACT.10.47	—Ndo Dio ruaꞌan ndo Espíritu Santo ngain chujni jeꞌa judío inchin juii Espíritu Santo ngajin ná xro judío ná. Ko jai xruꞌin kensen rukayakuen ixin ni teꞌi sigithe na̱ ixin ubithikaon na̱.
ACT.10.48	Ko Pedro kuetuꞌan ixin bigithe na̱ kunixin juachaxiin Jesucristo. Kuthimejan chujnii Cesarea binchetseꞌen na ñao Pedro ixin rugithuꞌe ngain na̱ ikanxion nchaꞌon.
ACT.11.1	Ni apóstol ko ni ubithikaon binthe nunthe Judea kunuꞌe na̱ ixin ni jeꞌa judío kai bithikaon na̱ juajnee Ndo Dio. 
ACT.11.2	Ko are sakjan Pedro Jerusalén, ni atho bagithikaon thi xruꞌe bagayee ni judío chrjuinꞌa nichja na̱, 
ACT.11.3	ko ndache na̱ Pedro:
ACT.11.3	—¿Unda bitsjeꞌe ko juinthekoꞌo chujni jeꞌa judío?
ACT.11.4	Kuthejan Pedro kuekiin na̱ kexreen kuꞌen ko ndachro:
ACT.11.5	—Jaꞌan tariꞌi ngain rajna Jope ixin rinichjayaa Ndo Dio are xraa jituxinanxin bikon xinkajinxin ngajni naa luntho rua ko biji luntho thi riꞌi jaꞌan ko jithe kanui kon luntho. 
ACT.11.6	Ko tsjaa ngaa luntho ko bikon kuxiigo chunda noo ruthee, ko kuxiigo chrintho te ngagaꞌa jna, ko kuthingajintaon tseꞌe ngataꞌa nunthe ko kain kutjaganga. 
ACT.11.7	Ko kuian naa thee thi ndachro: “Pedro, dingathjen, duꞌen kuxiigo ko jinthe ba.” 
ACT.11.8	Ko jaꞌan bathaa ko ndachrjan: “Nchana, jaꞌan naꞌa dixinxin ruꞌa thi thjuaꞌa.” 
ACT.11.9	Kuthejan kjan kuian thee thi nichjaꞌna ko ndachro: “Thi bincherua Ndo Dio, jaꞌa chroꞌa rundachro ixin thjuaꞌa.” 
ACT.11.10	Jiꞌi kuꞌen nii nthiꞌá, ko kjan sakuajiin luntho ngajni inaa. 
ACT.11.11	Ko xrajiꞌo jituꞌen, are binthekii nii xii juixin Cesarea ngain nchia tariꞌi ixin juii bikjee na. 
ACT.11.12	Ko Espíritu Santo kuetunna ixin ruxraonꞌa na ko rukji ngain xii teꞌi. Ko kjuiꞌan inkjaon ni chian ni ubithikaon Jesús. Ko baso ná ko bixiꞌin ná kain ná ngain nchianduꞌa Cornelio. 
ACT.11.13	Ko Cornelio kuekinna ná kexreen nthi̱ꞌa̱ nchianduꞌa kununxiꞌin naa ángel ndachro: “Ruaꞌan kanxion ni xii rajna Jope ixin tsiaꞌo na̱ Simón, thi kai nchegiꞌin na̱ Pedro. 
ACT.11.14	Ko jeꞌe rundathjo ra kexreen jaꞌa ko kain ni nchiandui sitjañaꞌa ra kain thi jianꞌa bincheꞌe ra ko rukjan ra inaa chujni narua.” 
ACT.11.15	Ko are jaꞌan kuexian nichjaa na̱, xinkajinbeꞌo ngataꞌa na̱ Espíritu Santo, xraa xinkajintaꞌa ná jaꞌan ná saꞌo kai. 
ACT.11.16	Kuthejan xraxaꞌon are Nchaa ná Jesús ndachro: “Juan banchegithe chujni kunixin jinda, aro jaꞌa ra sigithexin ra kunixin Espíritu Santo.” 
ACT.11.17	Ko jañaa kai Ndo Dio ruaꞌan ndo Espíritu Santo ngain na̱ inchin ruaꞌan ndo Espíritu Santo ngajin ná are buthikaon ná Nchaa ná Jesucristo. Mexinxin, ¿kensen na jaꞌan ixin rukayakuan xree Ndo Dio?
ACT.11.18	Ko are kuiꞌin na̱ kain thi nichja Pedro ndababanga ñao na̱ ko binchesayeꞌe na̱ Ndo Dio ko ndachro na̱:
ACT.11.18	—Kaxon ni jeꞌa judío Ndo Dio chjee na̱ juachaxin tsendueꞌen ñao na̱ ko rukjan na̱ inaa chujni narua.
ACT.11.19	Ko ni naguenxon Esteban kuexiꞌin na̱ ruee na̱ kain ni bagithikaon Jesús ko bagintja na̱ na̱, mexinxin tsjé na̱ sakuinga na̱ ngain nunthe Fenicia ko nunthe jii ngusine ndachaon, diꞌin Chipre ko rajna Antioquía. Ko nguii thi batho na̱ nichjee na̱ jeꞌo ni judío ixin Jesús. 
ACT.11.20	Aro kai ngayee na̱ beꞌe kanxion ni Chipre ko ni Cirene, ni ubithikaon Jesús, ko ni teꞌi are biji na̱ Antioquía kaxon kuexiꞌin na̱ nichjee na̱ chujni jeꞌa judío ixin thi jian juajnee Nchaa ná Jesús. 
ACT.11.21	Ko juachaxiin Nchaa ná Jesús beꞌe ngain na̱ ko kjuengijna na̱, mexinxin tsjé chujni bithikaon ko kuinthuꞌe na̱ thi jianꞌa bancheꞌe na̱.
ACT.11.22	Ko thi kuꞌen ngain rajna Antioquía, kunuꞌe niꞌngo Jerusalén, mexinxin niꞌngo Jerusalén ruaꞌan Bernabé ngain rajna Antioquía. 
ACT.11.23	Ko are biji Bernabé bikon ixin Ndo Dio anto banchenchaon ndo ni nthi̱ꞌa̱, jeꞌe anto chee. Ko ndache na̱ ixin sinchesuji anseen na̱ ko rutjañeꞌa na̱ thi jian juajna bayée na̱. 
ACT.11.24	Ko Bernabé naa xii jian bechunda tsjé juachaxiin Espíritu Santo, mexinxin icha tsjé chujni bithikaon Jesús.
ACT.11.25	Kuthimejan Bernabé sakjui Tarso bikjee Saulo. 
ACT.11.26	Ko are Bernabé betan Saulo, sabikao ngain rajna Antioquía. Ko nthi̱ꞌa̱ binthe na̱ nguixin naa nano ko bakji na̱ niꞌngo ko bakjague na̱ chujni. Ko nthi̱ꞌa̱ Antioquía thi saꞌo kuexinxin biꞌin cristiano, ni bagithikaon Jesús.
ACT.11.27	Ko nchaꞌon teꞌa kanxion ni bagajon juajnee Ndo Dio sakjuixin na̱ rajna Jerusalén ko biji na̱ rajna Antioquía. 
ACT.11.28	Ko naa chujni bakao ni teꞌi biꞌin Agabo, ko jeꞌe ndachro kunixin juachaxiin Espíritu Santo ixin tsjé chujni ruchundaꞌa na̱ thi rujine na̱ nguii ngataꞌa nunthe, ko jiꞌi bikuꞌen are baketuꞌan Claudio nthi̱ꞌa̱ Roma. 
ACT.11.29	Kuthimejan ni bagithikaon Jesús binthe rajna Antioquía xraxaon na̱ ixin rukjengijna na̱ ni bagithikaon Jesús binthe Judea. Ko kain na̱ bajón na̱ inchin bechunda na̱. 
ACT.11.30	Ko Bernabé ko Saulo bikao na̱ tumi ngain Judea ko bajón na̱ tumi ngain ni baketuꞌan ngain niꞌngo.
ACT.12.1	Ko are mee Herodes, xi baketuꞌan, kuiaxiꞌin xa ko bintja xa kanxion ni niꞌngo. 
ACT.12.2	Ko kai kuetuꞌan naguenxon na̱ Jacobo kunixin chia taade, thi kjui xan choo Juan. 
ACT.12.3	Ko are Herodes bikon ixin ni judío banchexruxiꞌin thi bakuꞌen ni bagithikaon Jesús, kai tse Pedro. Ko jiꞌi kuꞌen ngain naa kiai diꞌin pascua. 
ACT.12.4	Are utse na̱ ko kuiaxiꞌin na̱ Pedro, xi soldado noo chjeeya xa ixin a nunoo xa binthenda xa nguii thie. Ko Herodes xraxaon ngathe anseen runcheꞌe jie̱ ngain Pedro ngathexin kon nguii rajna. 
ACT.12.5	Ko Pedro nguii thie benda na̱. Aro ni niꞌngo banchetseꞌen na̱ ñao Ndo Dio ixin Pedro.
ACT.12.6	Ko xrajeꞌo thie mee Pedro tajijua ngayee yoo xi soldado ko jichriaxin yoo chia, ko nduja kaxon tatenda icha xi soldado thi dixinxin ni nduꞌa xiiso. Jiꞌi kuꞌen thie ko nduexon Herodes rugantsje Pedro ixin runcheꞌe jie̱ ngathexin kon nguii rajna. 
ACT.12.7	Ko xrajeꞌo thie jiꞌi kununxinbeꞌo naa angeel Ndo Dio ko naa xruꞌi suji kungiixin ngaxiꞌin thi jii Pedro. Ko ángel kathe no ntha nthakuin Pedro ixin ruxingameꞌe ko ndache:
ACT.12.7	—Dingaxin ñao dingathjen.
ACT.12.7	Ko xrajiꞌo jinichja are betsingabeꞌo chia bechriaxin raa Pedro. 
ACT.12.8	Ko ángel mee kuetuꞌen:
ACT.12.8	—Darithedunga rua thiaxin nthachajnua ko tjanga kathea.
ACT.12.8	Ko Pedro bithikaon, kuthejan ángel ndachro:
ACT.12.8	—Daritsii lunthua ko rueꞌna.
ACT.12.9	Ko Pedro ruee ángel, aro nueꞌa a ndua jiꞌi jituꞌen o jeꞌo jituxinxin. 
ACT.12.10	Ko bachrjegexin na̱ xi tenda Pedro, kuthejan bathuꞌe na̱ xi yuxin tenda, ko are biji na̱ thi dixinxin ni jii nungaxin nthiꞌá, ko thi dijexin jiꞌi juxon chia ko jiꞌi jeꞌo xiree. Ko bachrje na̱ ko sabinthekji na̱ ko bathuꞌe naa nthiꞌá ko ángel jiꞌi bitjanbeꞌo. 
ACT.12.11	Kuthejan Pedro kuinxin thi kuꞌen ko ndachro:
ACT.12.11	—Jaan ndua, Ndo Dio ruaꞌan ndo naa ángel ixin kjuengijna na ixin kunaꞌa kain thi jianꞌa binao runcheꞌe Herodes kunixin chujni judío.
ACT.12.12	Kuthejan Pedro sakjui nchianduꞌa María, janee Juan thi kaxon diꞌin Marcos, ko nthi̱ꞌa̱ te tsjé chujni bagithikaon Jesús ko tenichjayee na̱ Ndo Dio. 
ACT.12.13	Ko are Pedro binga ntha dijexin nchia, naa xan nchrii diꞌin Rode kjui bitsjeꞌe kensen juii. 
ACT.12.14	Ko are kuiꞌin xan ko batsuan xan thee Pedro, anto chee xan ko ibanthjeꞌa xan nchia, ko kuinga xan biketuꞌan xan ixin Pedro tajindangii nchia. 
ACT.12.15	Kuthejan ndache na̱ xan:
ACT.12.15	—¡Jaꞌa ndadixinga!
ACT.12.15	Aro jeꞌe xan ndachro xan, nduaxin nthiꞌi jii. Ko ni kainxin ndachro na̱:
ACT.12.15	—Jeꞌa jeꞌe. Yaa angeel.
ACT.12.16	Ko Pedro xra jidinga ntha dijexin nchia. Ko are kunxiree na̱ nchia, kain na̱ kuiseꞌen na̱. 
ACT.12.17	Aro Pedro kjuaguxin raa ixin rutenkua na̱ ko kuekiin na̱ kexreen Ndo Dio bantsjexin ndo nduꞌa xiiso, ko kai ndache na̱:
ACT.12.17	—Thji ra ko thekiꞌin ra Jacobo ko kai kain ni dithikaon Jesús.
ACT.12.17	Kuthejan bachrje ko sakjui inaa rajna.
ACT.12.18	Ko are bingasaan xi soldado anto kuyauthe choo xa ixin danchiangiꞌi choo xa kexreen bachrje Pedro. 
ACT.12.19	Herodes kuetuꞌan bikjee na̱ Pedro aro bithjaꞌa na̱. Kuthejan jeꞌe bankataꞌa xi soldado ixin kuajanda xa Pedro sakjui, ko Herodes kuetuꞌan guen na̱ kain xi binthenda Pedro. Kuthimejan Herodes sakjuixin nuntheꞌe Judea ko sakjui ngain rajna Cesarea. Ko nthi̱ꞌa̱ beꞌe tsjé nchaꞌon.
ACT.12.20	Ko Herodes Agripa anto baguñauꞌe chujni binthe rajna Tiro ko Sidón, rajna binthe ngadeꞌe ndachaon. Mexinxin kanxion ni teꞌi bitsjeꞌe na̱ Blasto, naa thi anto jié juachaxin bechunda ngaxiꞌin nchianduꞌa Herodes, ko ndache na̱:
ACT.12.20	—Jaꞌan ná rinaoꞌa ná tsetukiꞌan ná Herodes ixin chujnina ná thii na̱ dikeꞌna na̱ thi jine na̱ ngain nuntheꞌe. Ko Blasto nichjaxin na̱ ngain Herodes.
ACT.12.21	Ko Herodes bakeꞌe naa nchaꞌon rukjao ni Tiro ko ni Sidón, ko are bithja nchaꞌon mee, jeꞌe bengaa lunthue icha renthe, luntho dengaa are deꞌe naa kiai ko betaꞌa ntha xintauen ko anto kuaꞌin ñao ko kuexiꞌin nichjee na̱. 
ACT.12.22	Kuthejan chujni kuexiꞌin kuyao na̱ ko ndachro ná:
ACT.12.22	—¡Thi thee jinichja jiꞌi jeꞌa naa thee xii! ¡Jiꞌi naa thee dio!
ACT.12.23	Ko xrajinichjao Herodes, are naa angeel Ndo Dio binchetse naa chin ixin jeꞌe juinchesayeꞌa Ndo Dio. Ko juxon kutsindo kuexiꞌin bine nthauꞌe ko ndabeꞌen.
ACT.12.24	Ko juajnee Ndo Dio icha bachjekee ngain kain rajna.
ACT.12.25	Ko are Bernabé ko Saulo binthekjeꞌe xree ngain rajna Jerusalén, sabinthekjan Antioquía ko sabinthekao Juan, thi kai biꞌin Marcos.
ACT.13.1	Ko ngain ningue rajna Antioquía binthe chujni bagayee juajnee Ndo Dio ko ni banchekueꞌen chujni ixin kexreen runcheꞌe na̱ ngathexin kon Ndo Dio. Ko chujni teꞌi biꞌin na̱ Bernabé, Simón, (thi kai banchegiꞌin na̱ thi Thie), Lucio, thi juixin rajna Cirene, Manaén, (thi bangikaꞌo Herodes, thi baketuꞌan ngain nuntheꞌe Galilea) ko Saulo. 
ACT.13.2	Naa nchaꞌon are tenchesayeꞌe na̱ Ndo Dio ko tenchekjaaño na̱ ko Espíritu Santo ndachro ngain na̱:
ACT.13.2	—Thetuꞌen ra Bernabé ko Saulo ixin sincheꞌe na̱ thi xra ukuinchiaa ixin jeꞌe na̱.
ACT.13.3	Ko kain na̱ xranichjayee na̱ Ndo Dio ko xrabinchekjaaño na̱, kuthejan nichjayee na̱ Ndo Dio ixin Bernabé ko Saulo ko kuentaꞌa raa na̱ ngataꞌa jaa kayui ni teꞌi, ko bikanxin choo na̱ ngatja nthiꞌá.
ACT.13.4	Ko Espíritu Santo ruaꞌan Bernabé ko Saulo ngain rajna Seleucia. Ko nthi̱ꞌa̱ kuanituxin na̱ ntha barko ko sabikao na̱ ngain nunthe ngusine ndachaon diꞌin Chipre. 
ACT.13.5	Ko are biji na̱ ngandeꞌe ndachaon rajna Salamina, kuexiꞌin na̱ nichja na̱ juajnee Ndo Dio ngain ningue chujni judío. Ko kai bikao na̱ Juan Marcos ixin kjuengijna na̱. 
ACT.13.6	Ko are juexin ngariagaꞌa na̱ nunthe Chipre, biji na̱ rajna Pafos, jii ngandeꞌe nda. Nthi̱ꞌa̱ betanxin na̱ naa thi judío biꞌin Barjesús. Ko xii jiꞌi thuso xa. Ko jeꞌe xa bancheyeꞌe xa chujni ko bandachro xa ixin jeꞌe xa banichja xa juajnee Ndo Dio. 
ACT.13.7	Ko xi thuso jiꞌi jian bagakao xa xi baketuꞌan nunthe Chipre, ko xi baketuꞌan jiꞌi biꞌin xa Sergio Paulo ko anto jian juaxraxauen xa. Ko ruaꞌan xa juajna juii Bernabé ko Saulo ixin anto binao xa rukiꞌin xa juajnee Ndo Dio. 
ACT.13.8	Aro thi thuso Barjesús, thi ngain ngigua griego kai banchegiꞌin na̱ Elimas, ko xi thuso jiꞌi binaoꞌa ixin xi baketuꞌan rukiꞌin juajnee Ndo Dio bikao Bernabé ko Saulo. 
ACT.13.9	Kuthejan Saulo, thi kai biꞌin Pablo, kunixin anto tsjé juachaxiin Espíritu Santo jian tabetsjeꞌe xi thuso, 
ACT.13.10	ko jeꞌe ndache xa:
ACT.13.10	—Jaꞌa thi ncheyeꞌe chujni, ko ncheꞌe thi jianꞌa; jaꞌa xeꞌen nchiijin ko ningakuꞌen kain thi jian. ¿Xra kesa sinchetjajin chujni ixin sithikaonꞌa na̱ juajnee Ndo Dio? 
ACT.13.11	Anchee, Ndo Dio bincheꞌe jie̱ ngajin ko kanxion nchaꞌon ichroꞌa sikon thee nchaꞌon.
ACT.13.11	Ko Elimas kukajinbeꞌo ko kuexiꞌin kayaja, ko kjuee kensen rutseꞌe raa ixin jeꞌe chroꞌa bikon. 
ACT.13.12	Ko are xi baketuꞌan bikon thi kuꞌen, anto kuiseꞌen xa ixin kexreen kjuaago na̱ ixin Jesús ko jeꞌe xa nduaxin bithikaon xa Jesús.
ACT.13.13	Ko ngain rajna Pafos, Pablo ko ni bagakao kuani na̱ ntha barko ko sakjui na̱ ngain rajna Perge, ngain nuntheꞌe Panfilia. Ko nthi̱ꞌa̱ Juan Marcos bachrjendeꞌe na̱ ko sakjan Jerusalén. 
ACT.13.14	Pablo ko ni jidikao kjuixin na̱ ruthee na̱ rajna Antioquía thi jii ngain nuntheꞌe Pisidia. Ko naa nchaꞌon nchejugaꞌa ni, bixiꞌin na̱ ningue rajna ko tabinthe na̱ nthi̱ꞌa̱. 
ACT.13.15	Ko are juexin kuiꞌin na̱ thi xruen ley ko thi dikji̱n ni dayee juajnee Ndo Dio, ni thetuꞌan ngain niꞌngo ndachro na̱ ngain Pablo ko ngain ni bagakao:
ACT.13.15	—Jaꞌa ra xro Israel ra, ¿a chrujan juajna jian bikoo ra ixin chujni nthiꞌi?, ixin nchao runichja ra.
ACT.13.16	Kuthejan Pablo bingathjen ko batsiin raa ixin chujni rutenkua na̱ ko ndachro:
ACT.13.16	—Jaꞌa ra xro Israel ra ko kain ra xro rinao ra Ndo Dio ko dithikaon ra ndo, thiꞌin ra: 
ACT.13.17	Ndo Dioe chujni Israel kuinchieꞌe ndo ni ndo dachrjiꞌa ná xrachrjen ko are xra binthe na̱ nuntheꞌe Egipto thi jeꞌa nuntheꞌe na̱ binchetsjé ndo ni rajna. Kuthimejan ni Egipto banchekjan na̱ ni nchexree na̱, aro Ndo Dio kunixin juachaxiin ndo bantsjexin ndo chujni nthi̱ꞌa̱. 
ACT.13.18	Ko chujni Israel bagakji na̱ yoo kan nano ngain nunthe xema thi xruꞌin jii, ko kain nano teꞌi Ndo Dio bayakuꞌen na̱ ko maski ni teꞌi anto tsjé thi jianꞌa bancheꞌe na̱. 
ACT.13.19	Kuthimejan Ndo Dio kunxanthe ndo yaato rajna binthe ngain nuntheꞌe Canaán. Ko binchegayee ndo nunthe ni Israel. 
ACT.13.20	Kain jiꞌi kuꞌen inchin noo ko rioꞌo renkia nano, kuthejan ndo Dio kuinchieꞌe ndo tsjé xi juez baketuꞌan ngain chujni Israel, juija Samuel, thi bagayee juajnee Ndo Dio. 
ACT.13.21	Aro kain na̱ banchia na̱ ngain Ndo Dio naa rey ruketuꞌen ni rajna Israel, ko Ndo Dio bakeꞌe ndo Saúl, thi kjui xeꞌen Cis, thi bachrjeninxin Benjamín. Ko Saúl kuetuꞌan yoo kan nano ngain rajna. 
ACT.13.22	Kuthimejan Ndo Dio binthjian ndo Saúl ko bakeꞌe ndo David. Ko ndachro ndo ixin David: “Jaꞌan anto rinaꞌo David, thi xeꞌen Isaí, naa xii jichunda anseen xraa ansenna ko jeꞌe sincheꞌe kain thi jaꞌan rinaꞌo.” 
ACT.13.23	Jesús kjui naa thi bachrjeninxin David mee thi binchekininxin Ndo Dio ixin rukjengijna chujni Israel inaa. 
ACT.13.24	Ko are xra juiꞌa Jesús, Juan bandache chujni Israel ixin rugithe na̱ ko rukinthuꞌe na̱ kain thi jianꞌa ncheꞌe na̱. 
ACT.13.25	Ko are Juan chiaon ndarugeꞌen, ndachro: “Jaꞌan jeꞌa thi Mesías thi jaꞌa ra xraxaon ra. Aro kuthejan tsii naa thi jaꞌan jikininxinꞌa na tsunxindangaa kathee.”
ACT.13.26	’Thiꞌin ra jian, jaꞌa ra xro bachrjeninxin ra Abraham, ko kai jaꞌa ra xro jeꞌa chujni Israel ra aro dithikaon ra Ndo Dio. Ko juajna jiꞌi tsjengijna ná ixin tsjiꞌa ná ngathe xruꞌi dangaꞌa. 
ACT.13.27	Ko ni binthe Jerusalén ko ni baketuꞌan nunthe benueꞌa na̱ kensen Jesús, mexinxin are guen na̱ Jesús, bincheꞌe na̱ thi betaxin xroon dikji̱n ni bayée juajnee Ndo Dio, ko jiꞌi xroon thi bakjao na̱ kain nchaꞌon nchejugaꞌa ni. 
ACT.13.28	Ko maski xruꞌin bireꞌe na̱ ixin rukjangixin na̱ ixin ruguen na̱, ni rajna Israel banchieꞌe Pilato ixin naruguenxon Jesús. 
ACT.13.29	Kuthejan are uxethja thi kji̱n ni bagayee juajnee Ndo Dio, bincheganianxin na̱ ntha cruz ko kjuabaa na̱. 
ACT.13.30	Aro Ndo Dio binchexechon Jesús. 
ACT.13.31	Ko tsjé nchaꞌon Jesús xrabakununxiꞌin chujnii, ni bikauxin Galilea ko kjui na̱ Jerusalén ko ni teꞌi ni nichja ixin Jesús ngain kain chujni.
ACT.13.32	’Ko mexinxin jaꞌan ná techjaꞌa ra thi jian juajna binchekininxin Ndo Dio ngain ni ndo dachriꞌa ná xrachrjen are saꞌo. 
ACT.13.33	Ko jai jaꞌan ná xannthi xrachrjen ná bukon ná xethja thi nichja Ndo Dio ixin binchexechon Jesús inchin jitaxin ngain salmo yuxin: “Jaꞌa Xanꞌna. Ko jaꞌan binthaxechon jai.” 
ACT.13.34	Ko Ndo Dio unichja ndo ixin runchexechon Jesús ixin nthauꞌe rurengaꞌa nthao inchin jitaxin ngain Xroon: “Sinthanchaon ra inchin ndathjan David.” 
ACT.13.35	Mexinxin ngain inaa salmo ndachro: “Tsinthueꞌa nthauꞌna ngain chinthi ko jaꞌa tsajandaꞌa ixin thi jian xi nchexraa ndaseꞌen.” 
ACT.13.36	Ko ndua David bincheꞌe xra inchin kuetuꞌan Ndo Dio ngain chujni binthechon are mee. Ko ndabeꞌen ko xrabaa inchin ndo dachriꞌi ko nthauꞌe ndarenga nthao. 
ACT.13.37	Aro Ndo Dio binchexechon Jesús ko nthauꞌe rengaꞌa nthao. 
ACT.13.38	Ko tunuꞌa ra jian chujni Israel ra ixin Jesús nchao sinthatjañaꞌa ra kain thi jianꞌa ncheꞌe ra. 
ACT.13.39	Ko ley bayée Moisés nchetjañeꞌa chujni kain thi jianꞌa ncheꞌe na̱, aro kain chujni dithikaon Jesús ditjañeꞌe na̱ kain thi jianꞌa ncheꞌe na̱. 
ACT.13.40	Mexinxin tsjeꞌe ra jian ixin tsuenꞌa ngajin ra inchin dikji̱n ni bagayee juajnee Ndo Dio are ndachro na̱:
ACT.13.41	Tsjexin ra, jaꞌa ra xro tjanuanka ra Ndo Dio,
ACT.13.41	thisaꞌan ra ko sathinga ra jai,
ACT.13.41	ixin jaꞌan anto tangi sinthagatho kain chujni dithikaonꞌa,
ACT.13.41	ko jiꞌi sithikaonꞌa ra
ACT.13.41	maski chrujan ni tsekiꞌan ra.
ACT.13.42	Ko are Pablo ko ni bagakao bachrjexin na̱ ningue chujni judío, chujni binchetseꞌen na̱ ñao ni teꞌi ixin rukjan na̱ ijnínxin nchaꞌon, ngain nchaꞌon nchejugaꞌa ni, ixin rukjaago na̱ icha ixin thi nichja na̱. 
ACT.13.43	Ko are juexin binchesayeꞌe na̱ Ndo Dio ngain niꞌngo, tsjé ni judío ko ni jeꞌa judío bithikaon na̱ Jesús ruee na Pablo ko Bernabé. Ko Pablo ko Bernabé ndache na̱ ixin sachrjendeꞌa na̱ nthiee Ndo Dio.
ACT.13.44	Ko are bithja thi jní nchaꞌon, thi nchaꞌon nchejugaꞌa ni judío, chiaon nguii rajna kuinchieꞌen ngain niꞌngo ixin kuiꞌin na̱ juajnee Ndo Dio. 
ACT.13.45	Ko are chujni judío bikon na̱ ixin juii anto tsjé chujni, kunchjueꞌe na̱. Kuthejan kuexiꞌin na̱ nichja na̱ ixin Pablo tjajin ko ujee jinichja. Ko kuexiꞌin na̱ kuetukaꞌo na̱ Pablo. 
ACT.13.46	Aro Pablo ko Bernabé xraonꞌa na̱ ko batheꞌe na̱:
ACT.13.46	—Jaꞌan ná bitunna ná ixin saꞌo jaꞌa ra rugikiꞌan ra juajnee Ndo Dio aro jaꞌa ra rinaoꞌa ra dithikaon ra ko tunuꞌa ra ixin chroꞌa sitjañaꞌa ra kain thi jianꞌa ncheꞌe ra, mexinxin satsji ná ngain chujni jeꞌa judío. 
ACT.13.47	Ixin jañaa kuetunna ná Ndo Dio:
ACT.13.47	Jaꞌan bakee jaꞌa chujni Israel inchin naa xruꞌi sinchengaseꞌen nguixin nunthe.
ACT.13.47	Ko ixin runichjeꞌe chujni ngain nguixin nunthe, ko tsjiꞌo juajnana ixin tsjiꞌa na̱ ngathe xruꞌi.
ACT.13.48	Are kuiꞌin chujni jeꞌa judío kain jiꞌi, anto chee na̱ ko kuexiꞌin na̱ nichja na̱ ixin juajnee Ndo Dio anto jian. Ko kain ni kuinchieꞌe Ndo Dio jeꞌe na̱ bithikaon na̱ ngain Jesús ko sinthechon na̱ kain nchaꞌon. 
ACT.13.49	Ko jañaa nichja na̱ juajnee Ndo Dio nguixin nunthe Pisidia. 
ACT.13.50	Aro chujni judío nichja na̱ ngain kanxion ni nchrii anto jian bechunxin ni rajna ko anto bachunthia na̱ thi jeꞌe na̱ bagithikaon na, ko kai kanxion ni xii anto jian bechunxin ni rajna. Ko juinchegathea na̱ ni teꞌi ixin rugantsjegaxin na̱ Pablo ko Bernabé ngain nunthe jiꞌi. 
ACT.13.51	Mexinxin Pablo ko Bernabé kuntsjenga na̱ ruthee na̱ ixin bingo kain jinche jiyaa kathee na̱, jiꞌi ruchro ixin are ndaseꞌen na̱ ko sitjaan na̱ ngathe xruꞌi, Pablo ko Bernabé setsingataꞌa na̱ thi jie̱ sueꞌen ni teꞌi ixin bithikaonꞌa na̱ juajnee Ndo Dio. Ko sakjui na̱ ngain rajna Iconio. 
ACT.13.52	Ko chujni bagithikaon Jesús tabithuꞌe na̱ Antioquía ko anto chee na̱ ko bayée na̱ kain juachaxiin Espíritu Santo.
ACT.14.1	Are Pablo ko Bernabé biji na̱ ngain rajna Iconio, kayui na̱ bixinkao na̱ choo na̱ ngain ningue ni judío ko nthi̱ꞌa̱ nichja na̱ ixin Jesús ko tsjé ni judío ko ni jeꞌa judío bithikaon na̱. 
ACT.14.2	Mexinxin chujni judío bithikaonꞌa Jesús ndache na̱ ni jeꞌa judío rugithikaonꞌa na̱ ngain Jesús ko bancheñao na̱ na̱ ko kuexiꞌin na̱ bingakuꞌen na̱ ni bakao juajnee Jesús. 
ACT.14.3	Aro Pablo ko Bernabé tabithuꞌe na̱ see ngain rajna Iconio ko anto chunthia na̱ Nchaa ná Jesús, ko xraonꞌa na̱ nichja na̱ juajnee Jesús. Ko Jesús bagajon juachaxin bancheꞌe na̱ kain thi jian ko banchexingameꞌe na̱ ni niꞌi. 
ACT.14.4	Ko ni rajna tachjeeya na̱ ixin thuꞌa na̱ bagithikaon na̱ ni judío ko ithuꞌa na̱ bagithikaon na̱ Pablo ko Bernabé. 
ACT.14.5	Mexinxin chujni judío ko chujni jeꞌa judío, thi ni bagithikaonꞌa Jesús, nichjee na̱ xi nchiixin ko kjuao choo na̱ ixin sintja na̱ na̱ ko suenxin na̱ na̱ xro. 
ACT.14.6	Are Pablo ko Bernabé kunuꞌe mee, sakuinga na̱ ko sakjui na̱ ngain rajna Listra ko ngain rajna Derbe, ko ngain Licaonia ko kain nunthe te chiaon. 
ACT.14.7	Ko nthi̱ꞌa̱ kai nichja na̱ thi jian juajnee Jesús.
ACT.14.8	Ko nthi̱ꞌa̱ rajna Listra beꞌe naa xii chroꞌa bagakji ixin xii jiꞌi jañaa guan xa. 
ACT.14.9	Ko xii jiꞌi tajithiꞌin xa thi ndachro Pablo, ko Pablo tsjeꞌe xa jian ko kunuꞌe ixin xii mee bithikaon xa ixin nchao ruxingameꞌe xa. 
ACT.14.10	Kuthejan Pablo seen ndache xa:
ACT.14.10	—Dingathjen ko thjixin ruthea.
ACT.14.10	Ko xii jiꞌi chrinka xa ko bingathjen xa ko kuexiꞌin kjuixin ruthee xa. 
ACT.14.11	Ko are chujni bikon na̱ thi bincheꞌe Pablo, kuexiꞌin na̱ kuyao na̱ kunixin ngigueꞌe nunthe Licaonia ko ndachro na̱:
ACT.14.11	—Yoo dio kjan xii ko juii ngayaa ná.
ACT.14.12	Ko Bernabé banchegiꞌin na̱ dio Júpiter ko Pablo binchegiꞌin na̱ dio Mercurio ixin jeꞌe thi banichja. 
ACT.14.13	Ko ngandeꞌe rajna beꞌe naa niꞌngo thi banchekuanxiꞌin na̱ dio Júpiter. Ko naa xi danee Júpiter juiaꞌo kuxinthaa tethia ba tsjo. Ko xi daana ko chujni binao na̱ ruguen na̱ ba ixin runchesayexin na̱ Pablo ko Bernabé. 
ACT.14.14	Are Bernabé ko Pablo kunuꞌe thi jituꞌen, bintheguñao ko kuinchje lunthue ko kuagee na̱ chujni ko seen kuyao na̱:
ACT.14.15	—¿Unda jañaa tencheꞌe ra? Jaꞌan ná xii ná inchin jaꞌa ra. Ko jaꞌan ná juiꞌi ná ixin bindathjo ra thinthuꞌe ra kain thi jianꞌa ko danchieꞌe ra Ndo Dio sinthatjañaꞌa ra ndo. Ixin jeꞌe ndo binchechjian ndo ngajni, nunthe ko ndachaon ko kain thi jii. 
ACT.14.16	Are icha saꞌo Ndo Dio kuanchrjanda ndo chujni bincheꞌe na̱ thi bitaꞌa jaa na̱. 
ACT.14.17	Ko maski jamee, kainxin nchaꞌon jeꞌe ndo ncheꞌe ndo jian ngain chujni ko jañaa tjaago ndo ixin jeꞌe ndo Dio ndo. Ixin jeꞌe Ndo nchegania Ndo chrin mexinxin duanxin tsjé thi jine ni ko jañaa chee anseen ni.
ACT.14.18	Ko maski anto tsjé nichja na̱, jeꞌe na̱ anto tangi kayakuen na̱ chujni ixin guenꞌa na̱ kuxinthaa rukusayexin na̱.
ACT.14.19	Ko xratate na̱ nthi̱ꞌa̱ are binthekixin rajna Antioquía ko rajna Iconio kanxion ni judío, ko ni teꞌi nichja na̱ ko basingixiꞌin na̱ juaxraxauen chujni ko kuaxin na̱ xro Pablo. Ko xraxaon na̱ ixin undabeꞌen ko kuingajin na̱ ixin sabiganka na̱ ngandeꞌe rajna. 
ACT.14.20	Aro chujni bagithikaon Jesús xrathe na̱ ngandajin Pablo ko jeꞌe bingathjen ko sakjan ngagaꞌa rajna inaa. Ko nduexion Pablo ko Bernabé sabinthekji ngain rajna Derbe.
ACT.14.21	Are juexin nichja na̱ juajnee Jesucristo ngain rajna Derbe, tsjé chujni bithikaon Jesucristo. Kuthimejan sakjan na̱ inaa ngain rajna Listra ko ngain rajna Iconio ko Antioquía. 
ACT.14.22	Ko ngain rajna teꞌi Pablo ko Bernabé ndache na̱ ni ubithikaon ixin sachrjendeꞌa na̱ nthiee Jesucristo ko icha sithikaon na̱ thi thetuꞌan Ndo Dio ko kai ndachro na̱: “Rugunda sathuꞌe ná tsjé thi tangi ixin suxinxin ná ngain thi thetuꞌan Ndo Dio.” 
ACT.14.23	Ko ngain kain niꞌngo Pablo ko Bernabé kuinchieꞌe ni ruketuꞌan ngain niꞌngo ko kai nichjayee na̱ Ndo Dio ko banchekjaaño na̱ ko kuentaꞌa raa na̱ ngataꞌa na̱ ko binchetseꞌen na̱ ñao Jesús ixin ni ruketuꞌan ngain niꞌngo.
ACT.14.24	Kuthimejan batho na̱ nuntheꞌe Pisidia ko biji na̱ ngain nuntheꞌe Panfilia. 
ACT.14.25	Ko nichja na̱ thi jian juajnee Jesucristo nthi̱ꞌa̱ ngain rajna Perge. Kuthejan sakjui na̱ ngain rajna Atalía. 
ACT.14.26	Ko nthi̱ꞌa̱ kuaninxin na̱ ntha barko ko sakjui na̱ ngain rajna Antioquía, ngain nuntheꞌe Siria, ko ni rajna jiꞌi anto baganchieꞌe na̱ Ndo Dio ixin jian rukjiꞌi Pablo ko Bernabé ixin xruꞌin thi tangi rugetan na̱ are runichja na̱ juajnee Ndo Dio ko jai ujuexin xra jiꞌi. 
ACT.14.27	Ko are biji na̱ rajna Antioquía xrathe kain chujni bagithikaon Jesús ko kuekiin na̱ na̱ kain thi bincheꞌe Ndo Dio ixin jeꞌe na̱, ko kexreen Ndo Dio kjuengijna na̱ ixin nichja na̱ juajnee ndo ngain chujni jeꞌa judío. 
ACT.14.28	Ko Pablo ko Bernabé see bithuꞌe na̱ nthi̱ꞌa̱, ngain chujni bagithikaon Jesús.
ACT.15.1	Ngain nchaꞌon mee binthekii kanxion ni Judea ngain ni rajna Antioquía ko kuexiꞌin na̱ kjuaago na̱ ngain ni teꞌi ixin ruka na̱ xruꞌe diꞌin circuncisión ixin jañaa tjaago ley Moisés ko jañaa rukjan na̱ inaa chujni narua. 
ACT.15.2	Aro Pablo ko Bernabé binchexruxinꞌa na̱ thi kjuaago ni teꞌi ko suji kjuao choo na̱. Ko ni niꞌngo Antioquía banchieꞌe na̱ Pablo ko Bernabé ko ikanxion na̱ rukji na̱ Jerusalén ngain ni kuinchieꞌe Jesús ko ni thetuꞌan ngain niꞌngo ixin rukjao na̱ thi kuꞌen jiꞌi.
ACT.15.3	Ko ni niꞌngo Antioquía bikanxin na̱ na̱ ngatja nthiꞌá ko ni teꞌi sakjui na̱ ko batho na̱ ngain nuntheꞌe Fenicia ko nuntheꞌe Samaria. Ko nthi̱ꞌa̱ kuekiin na̱ ni ubagithikaon ixin thi ni jeꞌa judío kuinthuꞌe na̱ kain thi jianꞌa bancheꞌe na̱ ko bithikaon na̱ Ndo Dio. Ko kain ni ubagithikaon anto chee na̱.
ACT.15.4	Ko are Pablo ko Bernabé biji na̱ ngain rajna Jerusalén, ni niꞌngo, ni kuinchieꞌe Jesús ko ni thetuꞌan ngain niꞌngo anto chee na̱. Kuthejan Pablo ko Bernabé kuekiin kain ni teꞌi thi bincheꞌe Ndo Dio ngain na̱. 
ACT.15.5	Aro kanxion ni fariseo ni ubithikaon Jesús bingathjen na̱ ko ndachro na̱:
ACT.15.5	—Chujni jeꞌa judío ko ubithikaon Jesús rugunda sayée thi xruꞌe diꞌin circuncisión ko tsetuꞌen ni na̱ sithikaon na̱ ley Moisés.
ACT.15.6	Kuthejan ni theyoo kuinchieꞌe Jesús ko ni thetuꞌan niꞌngo xrathe na̱ ixin kjuao na̱ ixin thi xruꞌe bagayée ni judío. 
ACT.15.7	Ko are usee kjuao na̱, bingathjen Pedro ko ndache na̱:
ACT.15.7	—Jaꞌa ra jian nuꞌa ra ixin are icha saꞌo Ndo Dio kuinchieꞌna ngayaꞌa ra ixin jaꞌan thi runichja thi jian juajna rugitjañenxin kain thi jianꞌa ncheꞌe ni jeꞌa judío ko rugithikaon na̱ Jesús. 
ACT.15.8	Ko Ndo Dio, thi chunxin ansean ná, kjuaago ixin jeꞌe binchetjañeꞌe na̱ ko ruaꞌan Espíritu Santo ngain na̱ xraa are ruaꞌan Espíritu ngajin ná. 
ACT.15.9	Ko Ndo Dio ndachro ixin jeꞌe na̱ ko jaꞌan ná xrajeꞌo renthe ná ko bincherua Ndo anseen na̱ ixin bithikaon na̱ Jesús. 
ACT.15.10	Ko jai, ¿unda jaꞌa ra rinao ra sincheñao ra Ndo Dio? ¿Unda rinao ra, ni jeꞌa judío sithikaon na̱ ley, thi jaꞌan ná chroꞌa bithikaon ná ko kai chujnia ná xrachrjen bithikaonꞌa na̱? 
ACT.15.11	Ko jaꞌan ná duthikaon ná ixin Ndo Dio binthakjan ná inaa chujni narua ixin Nchaa ná Jesucristo kjuenga ꞌna kain. Ko kai ni jeꞌa judío jañaa bithikaon na̱.
ACT.15.12	Kuthejan kainxin ni tatethiꞌin tatenkua na̱ ko kuiꞌin na̱ thi nichja Bernabé ko Pablo ixin kuekin na̱ kain thi jian bincheꞌe Ndo Dio ixin jeꞌe na̱ ngain chujni jeꞌa judío. 
ACT.15.13	Ko are juexin nichja Bernabé ko Pablo, Jacobo ndachro:
ACT.15.13	—Jaꞌa ra xro Israel ra, thiꞌin ra thi rundathjo ra: 
ACT.15.14	Simón Pedro kuekian ná ixin kexreen Ndo Dio kuexinxin kuinchieꞌe chujni jeꞌa judío ixin jañaa rukjan na̱ chujni rajnee Ndo. 
ACT.15.15	Ko kain thi kuꞌen jiꞌi ubetaxin ngain thi dikji̱n ni bagayee juajnee Ndo Dio thi jindachro:
ACT.15.16	Jaꞌan thi Dioa ra rukjan na inaa
ACT.15.16	ko jaꞌan sinthaꞌa ixin rukjan tsetuꞌan
ACT.15.16	naa thi sachrjeninxin David,
ACT.15.17	ko are jiꞌi tsuꞌen,
ACT.15.17	chujni te nguixin ngataꞌa nunthe tsii na̱ ngajin ko ni teꞌi rukjan chujnina.
ACT.15.18	Jañaa chro Nchaa ná Dio, thi binthagatsuan ná kain jiꞌi are usee.
ACT.15.19	’Mexinxin jaꞌan ndachrjan ixin ni jeꞌa judío itsetuenꞌa ná na̱ sincheꞌe na̱ thi ndachro ley ixin jeꞌe na̱ ukuintuꞌe na̱ kain thi jianꞌa bancheꞌe na̱ ko ruee na̱ nthiee Ndo Dio. 
ACT.15.20	Icha jian rukji̱ꞌin ná na̱ ixin sineꞌa na̱ thi banchekininxin na̱ thi diuchjan kunchjianxin xro ko nthaa, ko kai ixin sinthejuakaoꞌa na̱ thi nchrii jeꞌa nchri chriꞌi na̱ ko xii jeꞌa xixiꞌi na̱, ko sineꞌa na̱ jni ko nthauꞌe kuxiigo digachrjengiꞌa jni. 
ACT.15.21	Ixin are usee ngain ningue kain rajna, kuexinxin na̱ banichja na̱ ley Moisés ngain nchaꞌon nchejugaꞌa ni ko xranichja na̱ jai.
ACT.15.22	Kuthimejan ni kuinchieꞌe Jesús ko ni baketuꞌan ngain niꞌngo kjuauthexin choo na̱ ixin rukinchieꞌe na̱ kanxion ni rugikao Pablo ko Bernabé ngain rajna Antioquía ko kuinchieꞌe na̱ Judas thi kai biꞌin Barsabás ko Silas. Ko chujni anto jian banichja na̱ ixin yui ni teꞌi. 
ACT.15.23	Ko ni teꞌi bikao na̱ xroon jitaxin jaꞌin:
ACT.15.23	“Jaꞌan ná xro kuinchieꞌna ná Jesús ko kain ni thetuꞌan ngain niꞌngo, chjaꞌa ra juajna jaꞌa ra xro jeꞌa judío ra ko bithikaon ra Ndo Dio ko te ra nuntheꞌe Antioquía, Siria ko Cilicia. 
ACT.15.24	Jaꞌan ná kununa ná ixin kanxion chujni kjuixin nthiꞌi, binthatjajin ra na̱ kunixin thi kjuaguꞌa ra na̱ ixin rugayeꞌe ra xruꞌe diꞌin circuncisión ko rugithikaon ra ley Moisés ko jaꞌan ná xruꞌin juachaxin chjaꞌa ná na̱. 
ACT.15.25	Mexinxin kjuauthexin chian ná ixin kuinchiaa ná kanxion chujni ngayeꞌna ná ixin sitsjaꞌa ra na̱ jeꞌe na̱ kunixin Bernabé ko Pablo, ni anto rinaꞌo na̱. 
ACT.15.26	Ko ni teꞌi, xrajon na̱ bikao juajnee Nchaa ná Jesucristo, maski rugeꞌen na̱. 
ACT.15.27	Ko kai ruaꞌan ná Judas ko Silas ngajin ra ixin jeꞌe na̱ rundathjo ra na̱ kain thi kjuao ná nthiꞌi. 
ACT.15.28	Ko Espíritu Santo binchexruxiꞌin ko kai jaꞌan ná ixin tsetuanꞌa ra thi ley tangi sincheꞌe ra. Ko ncheꞌe ra jeꞌo thi jitaxin ngain xroon jiꞌi: 
ACT.15.29	Sintheꞌa ra nthauꞌe kuxiigo udinchekininxin na̱ thi diuchjan, ko kai sintheꞌa ra nthauꞌe kuxiigo digachrjengiꞌa jni ko sintheꞌa ra jnii ba ko sinthechrikoꞌa ra nchri jeꞌa nchri chriꞌa ra, ko xi jeꞌa xixiꞌa ra inchin chro ley Moisés. Ko are sithikaon ra kain jiꞌi, jian sincheꞌe ra. Ngatja Dio ruchunda ra kain ra.”
ACT.15.30	Kuthejan Bernabé, Pablo, Judas ko Silas sakjui na̱ ngain rajna Antioquía. Ko are biji na̱ nthi̱ꞌa̱ jeꞌe na̱ binchexrathe na̱ kain ni niꞌngo ko bajon na̱ xroon bikao na̱. 
ACT.15.31	Ko are ni ubithikaon Jesús kuiꞌin na̱ thi jitaxin xroon, anto chee na̱ ko tandao kunuꞌe na̱. 
ACT.15.32	Judas ko Silas nichja na̱ juajnee Ndo Dio, ko anto see kjuao na̱ ko ndache na̱ chujni ixin rukinthueꞌa na̱ nthiee Ndo Dio. 
ACT.15.33	Ko Judas ko Silas bithuꞌe kanxion nchaꞌon nthi̱ꞌa̱. Kuthimejan sakjan na̱ thi juixin na̱ ko chujni bagithikaon Jesús bikanxin na̱ ngatja nthiꞌá. 
ACT.15.34	Ko Silas ndachro ixin tarugithuꞌe nthi̱ꞌa̱. 
ACT.15.35	Aro kai Pablo ko Bernabé tabinthegithuꞌe nthi̱ꞌa̱ Antioquía kunixin ikanxion ni bagithikaon Jesús ixin banichja na̱ juajnee Nchaa ná Jesucristo.
ACT.15.36	Are ubatho kanxion nchaꞌon, Pablo ndache Bernabé:
ACT.15.36	—Chjin ná inaa ngain kain rajna thi ukjui ná ko nichja ná juajnee Nchaa ná Jesucristo ixin sitsjeꞌe ná na̱ kexreen te na̱.
ACT.15.37	Ko Bernabé binao rugikao Juan, thi banchegiꞌin na̱ Marcos, 
ACT.15.38	aro Pablo binaoꞌa rugikao Juan Marcos ixin jeꞌe bachrjendeꞌe na̱ ngain nuntheꞌe Panfilia, ko ijuinaoꞌa ruee ixin runchekaꞌo na̱ xra. 
ACT.15.39	Pablo ko Bernabé chroꞌa binthekjauthexin na̱ ndakua ko bintheketuka na̱. Mexinxin Bernabé sabikao Marcos ko binthetse na̱ barko ko sakjui nuntheꞌe Chipre, thi jii ngusine ndachaon. 
ACT.15.40	Aro Pablo kuinchieꞌe Silas. Kuthejan ni bagithikaon Jesús ni niꞌngo Antioquía binchetseꞌen na̱ ñao Ndo Dio ixin jeꞌe na̱ ko sakjui na̱. 
ACT.15.41	Ko batho na̱ ngain nunthe Siria ko nunthe Cilicia ko ndache na̱ ni ubithikaon sachrjendeꞌa na̱ nthiee Ndo Dio.
ACT.16.1	Ko Pablo ko Silas biji na̱ rajna Derbe ko rajna Listra. Ko nthi̱ꞌa̱ rajna Listra betan na̱ naa thi bagithikaon Ndo Dio biꞌin Timoteo, xeꞌen naa nchri judía bithikaon Ndo Dio ko ndudee xan naa xi griego. 
ACT.16.2	Ko chujni bithikaon Jesús ngain rajna Listra ko rajna Iconio jian banichja na̱ ixin Timoteo. 
ACT.16.3	Ko Pablo juinao bikao Timoteo, mexinxin chjee xruꞌe thi diꞌin circuncisión ixin rukuñaoꞌa chujni judío binthe nthi̱ꞌa̱, ixin kain na̱ benuꞌe na̱ jian ixin ndudee kjui naa xi griego. 
ACT.16.4	Ko are bagatho na̱ ngain kain rajna, bagajon na̱ xroon ko bakjaago na̱ thi jitaxin thi kjuathexin ni theyoo kuinchieꞌe Jesús kunixin ni baketuꞌan niꞌngo Jerusalén, ixin ni dithikaon Jesús runcheꞌe na̱ kain thi jitaxin ngain xroon. 
ACT.16.5	Ko jañaa kain ni niꞌngo bakusuji ko icha bagithikaon na̱ Jesús ko nchaꞌon ko nchaꞌon icha tsjé chujni baxrathe ngain niꞌngo.
ACT.16.6	Ko bathugaꞌa na̱ nunthe Frigia ko nunthe Galacia, aro Espíritu Santo kuanchrjandaꞌa na̱ nichja na̱ juajnee Ndo Dio ngain nuntheꞌe Asia. 
ACT.16.7	Ko are biji na̱ ngandeꞌe nunthe Misia, kai xraxaon na̱ rukji na̱ nuntheꞌe Bitinia, aro Espíritu Santo kuanchrjandaꞌa na̱ inaa. 
ACT.16.8	Mexinxin jeꞌe na̱ batho na̱ ngandeꞌe nuntheꞌe Misia ko sakjui na̱ rajna Troas jii ngandeꞌe ndachaon. 
ACT.16.9	Ko are ndakunaxin xeꞌe, Pablo xraa jituxinxin bikon tajingathjen naa xi Macedonia ko jinchetseꞌen xa ñao ko ndachro xa: “Datho nunthe Macedonia ko thjengijna ni ra.” 
ACT.16.10	Ko are Pablo juexin bikon jiꞌi, tuinxon bingaxin ñao ná ko sakjui ná nunthe Macedonia. Ko kununa ná ixin Ndo Dio jidayana ná ixin runichja ná thi jian juajnee Ndo ngain chujni te nthi̱ꞌa̱.
ACT.16.11	Ko bachrjexin ná rajna Troas ko kuatauan ná nda kunixin ntha barko ko baso ná nunthe Samotracia. Ko nduexon baso ná ngain rajna Neápolis. 
ACT.16.12	Ko nthi̱ꞌa̱ sakjuixin ná ngain rajna Filipos, naa rajna renthe jii ngain nunthe Macedonia, ko ni romano baketuꞌan ngain rajna jiꞌi. Ko ngain rajna yaa bithunna ná tsjé nchaꞌon. 
ACT.16.13	Ko naa nchaꞌon nchejugaꞌa ni judío, bachrjexin ná rajna ko sakjui ná ngandeꞌe naa nda jithinga ixin xraxaꞌon ná ixin nthi̱ꞌa̱ xrathe ni judío ixin nichjayexin na̱ Ndo Dio ko nthi̱ꞌa̱ tabinthe ná ko kuekian ná juajnee Jesús ni nchrii xrathe nthi̱ꞌa̱. 
ACT.16.14	Ko naa nchri beꞌe nthi̱ꞌa̱ biꞌin nchra Lidia ko nchri jiꞌi banchesayeꞌe nchra Ndo Dio ko rajnee nchra diꞌin Tiatira, ko jeꞌe nchra banchekji nchra luntho naꞌo jatse renthe. Ko are tajithiꞌin nchra thi jinichja Pablo, Espiritue Nchaa ná Jesús banchekinxin nchra thi jian juajna. 
ACT.16.15	Ko bigithe nchra jeꞌe nchra kunixin kain ni nchianduꞌa nchra, kuthejan jeꞌe nchra juinchetsenna nchra ñao ná ko ndachro nchra:
ACT.16.15	—Ja̱ nduaxin dithikaon ra ixin jaꞌan dithikaꞌon Nchaa ná Jesús, chjin ná nchiania dithuꞌa ra.
ACT.16.15	Ko, jaan, bithunna ná nthi̱ꞌa̱ kanxion nchaꞌon.
ACT.16.16	Naa nchaꞌon are satethji ná thi nichjayexin ni Ndo Dio, ngatja nthiꞌá betan ná naa xan nchrii bechunda xan naa espíritu jianꞌa thi bandache xan thi rukuꞌen. Ko jañaa bagacha xan tsjé tumi ixin bagajon xan ngain ni najnii xan. 
ACT.16.17	Ko xan nchrii jiꞌi kuexiꞌin xan ruee xan Pablo kunixin jaꞌan ná, ko tuyao xan ko ndachro xan:
ACT.16.17	—Xii teꞌi, xi nchexree Ndo Dio jii ngajni, tendathjo ra xa kexreen sitjañaꞌa ra thi jianꞌa bincheꞌe ra.
ACT.16.18	Ko jañaxon bancheꞌe xan nchrii tsjé nchaꞌon. Mexinxin Pablo anto kuñao ko ndache espíritu jianꞌa bechunda xan:
ACT.16.18	—Kunixin juachaxiin Nchana Jesucristo, jaꞌan thetuꞌan dachrjexin ngain xan nchrii yaa.
ACT.16.18	Ko tuinxion espíritu jianꞌa bachrjexin ngain xan.
ACT.16.19	Ko are ni najnii xan bikon na̱ ixin ichroꞌa rugachaxin na̱ xan icha tumi, tse na̱ Pablo ko Silas ko bikao na̱ ngain nchia xrathe chujni thetuꞌan ngain ni rajna. 
ACT.16.20	Ko bikao na̱ na̱ ngathexin kon ni ncheꞌe jie̱ ko ndachro na̱:
ACT.16.20	—Xii teꞌi xi judío xa, ko jincheketo xa ni rajnaa ná 
ACT.16.21	ko xii teꞌi tjaago xa thi jaꞌan ná chroꞌa sinthoꞌo ná ixin jaꞌan ná romano ná.
ACT.16.22	Kuthimejan kain chujni xrataꞌa na̱ Pablo ko Silas ixin rugintja na̱. Ko ni ncheꞌe jie̱ kuetuꞌan na̱ bantsjeꞌe na̱ na̱ lunthue na̱ ko bintjaxin na̱ nthasen. 
ACT.16.23	Ko are anto bintja na̱ na̱, ko kuiaxiꞌin na̱ ngaxiꞌin nduꞌa xiiso ko kuetuꞌen na̱ xi jinda rugenda xa jian. 
ACT.16.24	Ko xi jinda jiꞌi xranxiꞌin xa na̱ ngain thi icha jima ngaxiꞌin nduꞌa xiiso ko kuegaꞌa xa ruthee na̱ ngagee ntha diꞌin sepo.
ACT.16.25	Ko inchin ngusine thie, Pablo ko Silas tenichjayee na̱ Ndo Dio ko tetsjetheꞌe na̱ Ndo, ko chujni ubintheaxiꞌin nthi̱ꞌa̱ tatethiꞌin na̱. 
ACT.16.26	Ko kuingibeꞌo nunthe anto suji ko kuingithjen kain thjarioꞌo, ko xirebeꞌo kain thi teaxiꞌin chujni, ko chia techriaxin na̱ xindanga chia. 
ACT.16.27	Ko are xi jinda xingameꞌe xa ko bikon xa dixiree kain thi teaxiꞌin chujni ko tuenao xa ixin kain na̱ sakuinga na̱, bantsje xa chia tjayaxin xa ko juinao xa runchegathudoꞌo xa chia ngain nthauꞌe xa ko ndarugeꞌen xa. 
ACT.16.28	Aro Pablo kuyauthe ko ndache xa:
ACT.16.28	—Naꞌi, jañaꞌa ncheꞌe; denꞌa. Kain ná te ná nthiꞌi.
ACT.16.29	Kuthejan xi jinda banchia xa naa xruꞌi ko kuinga xa, bixiꞌin xa thi jii Pablo ko Silas ko jixranga xa, bethuxin xa chrika ruthee na̱. 
ACT.16.30	Kuthimejan xi jinda bantsje xa Pablo ko Silas ko banchiangiꞌi xa:
ACT.16.30	—¿Keꞌe sinthaꞌa ixin sitjañananxin kain thi jianꞌa juinthaꞌa?
ACT.16.31	Ko jeꞌe na̱ batheꞌe na̱:
ACT.16.31	—Dithikaon Nchaa ná Jesús, jaꞌa ko kain ni nchiandui ko sitjañaꞌa ra kain thi jianꞌa bincheꞌe ra.
ACT.16.32	Kuthimejan Pablo ko Silas ndachro na̱ juajnee Jesucristo ngain thi jinda nduꞌa xiiso ko ngain kain ni nduꞌa. 
ACT.16.33	Ko xrajeꞌo thie mee, thi jinda nduꞌa xiiso binchexrueꞌen thi kuniꞌi Pablo ko Silas ixin bikaon na̱. Kuthimejan jeꞌe ko kain ni nduꞌa bigithe na̱. 
ACT.16.34	Ko thi jinda nduꞌa xiiso sabikao Pablo ko Silas ngain nchianduꞌa ko chjee na̱ juine na̱. Ko jeꞌe kunixin ni nduꞌa anto chee na̱ ixin bithikaon na̱ Ndo Dio.
ACT.16.35	Ko are nduexin, xi ncheꞌe jie̱ ruaꞌan xa xi soldado ngain thi jinda nduꞌa xiiso ixin rugantsje xa Pablo ko Silas. 
ACT.16.36	Kuthimejan thi jinda nduꞌa xiiso ndache Pablo:
ACT.16.36	—Xi ncheꞌe jie̱ kuetunna ixin santsje ra. Mexinxin sathji ra ko Ndo Dio sitauꞌan ra nthiꞌá.
ACT.16.37	Aro Pablo ndache xi soldado:
ACT.16.37	—Jaꞌan ná chujni romano ná ko kjuiꞌa ná ngain xi ncheꞌe jie̱ ixin chujni rundachro a jian o jianꞌa juinthaꞌa ná. Ko maski xra xruꞌin jie̱ guanna ná, anto bintja ná na̱ ko tsjé chujni tatetsjeꞌe. Kuthejan kuiaxinna ná na̱ ngain nduꞌa xiiso. ¿Ko jaxon rinao na̱ santsje ná na̱ jimao? ¡Jañaa naꞌi! Icha jian ndache ra na̱ jeꞌe na̱ tsii na̱ ko jeꞌe na̱ sikanxin ná na̱ ngatja nthiꞌá.
ACT.16.38	Xi soldado kuekiin xa xi ncheꞌe jie̱ kain thi ndachro Pablo ko Silas ko xi ncheꞌe jie̱ xraon xa are kunuꞌe xa ixin Pablo ko Silas kai romano na̱. 
ACT.16.39	Kuthimejan xi ncheꞌe jie̱ kjui xa ngain Pablo ko Silas ko juinchetseꞌen xa ñao na̱ ixin sinchetjañeꞌe na̱ xa. Kuthejan xi ncheꞌe jie̱ bantsje xa Pablo ko Silas ko juinchetseꞌen xa ñao na̱ ixin sarukjixin na̱ rajna. 
ACT.16.40	Are bachrjexin na̱ nduꞌa xiiso, sakjui na̱ nchianduꞌa Lidia. Ko nthi̱ꞌa̱ xrathe kain ni bagithikaon Jesús. Ko Pablo ko Silas ndache na̱ ni xrathe teꞌi ixin sachrjendeꞌa na̱ nthiee Ndo Dio. Kuthimejan sakjui na̱.
ACT.17.1	Ko are sakjui Pablo ko Silas, bathugaꞌa na̱ rajna Anfípolis ko rajna Apolonia. Kuthimejan biji na̱ rajna Tesalónica. Ko nthi̱ꞌa̱ beꞌe naa ningue chujni judío. 
ACT.17.2	Ko bithuꞌe na̱ nthi̱ꞌa̱ Tesalónica nii semana. Ko ngain nchaꞌon banchejugaꞌa na̱, Pablo kjui ningue na̱ ko kjuague ni te nthi̱ꞌa̱ ixin jañaa bancheꞌe Pablo ngain kain rajna. 
ACT.17.3	Ko Pablo ndache na̱ ixin ngain Xruen Ndo Dio jitaxin ixin Cristo tangi rugathuꞌe kuthejan ndarugeꞌen ko rukjan ruxechon. Ko jeꞌe ndache na̱:
ACT.17.3	—Thi Jesús tendathjo ra jiꞌi, mee thi Cristo.
ACT.17.4	Kuthimejan kanxion chujni judío bithikaon Jesús kuato na̱ Pablo ko Silas ko kai nchín ni griego baxraguen Ndo Dio ko tsjé nchrii bechunda tumi. 
ACT.17.5	Aro ni judío bagithikaonꞌa Jesús kunchjiigo na̱ ko batse na̱ tsjé chujni bancheꞌe jianꞌa ko bakjikua na̱ ngaa nthiꞌá. Ko kain ni mee binchexrunga na̱ chujni rajna ko bixinthe na̱ nchianduꞌa Jasón ixin rugantsje na̱ Pablo ko Silas ixin rugueꞌen jie̱ ngathexin kon ni rajna. 
ACT.17.6	Ko bithjaꞌa na̱ Pablo ko Silas, mexinxin kuinganjinkua na̱ Jasón ko ikanxion ni bagithikaon Jesús, ko bikao na̱ na̱ ngain ni ncheꞌe jie̱ ngain rajna. Ko kuyao na̱ suji ko ndachro na̱:
ACT.17.6	—Xii teꞌi nchexinga xa chujni nguii nunthe ko kai ubinthekii xa nthiꞌi. 
ACT.17.7	Ko Jasón bayée xii teꞌi ngain nchianduꞌa ko kain xii teꞌi dithikaonꞌa xa thi ndachro xi tethuꞌan Roma, ko dinthendachro xa ixin jii inaa rey jichunda icha tsjé juachaxin ko diꞌin Jesús.
ACT.17.8	Are chujni rajna ko ni ncheꞌe jie̱ kuiꞌin na̱ kain jiꞌi, anto kuñao na̱. 
ACT.17.9	Aro Jasón ko kain ni rugiaxiꞌin xranchieꞌen na̱ tumi ixin rukajanda na̱ na̱.
ACT.17.10	Ko are ndakunaxin xeꞌe, Jasón ko ni icha kjuengijna na̱ Pablo ko Silas ixin bantsje na̱ na̱ ko ruaꞌan na̱ na̱ ngain rajna Berea. Ko are biji na̱ nthi̱ꞌa̱, kjui na̱ ngain ningue ni judío. 
ACT.17.11	Ko chujni judío jii Berea icha bithuexin na̱ kuiꞌin na̱ juajnee Ndo Dio ke ni te rajna Tesalónica. Ko ni teꞌi kain nchaꞌon batsjeꞌe na̱ Xruen Ndo Dio ixin bagikunxin na̱ a ndua thi bakjague na̱ na̱. 
ACT.17.12	Ko jañaa tsjé chujni judío ko tsjé ni griego, ni xii griego ko ni nchrii chunda tumi, bithikaon na̱ juajnee Jesús. 
ACT.17.13	Ko are kunuꞌe ni judío te rajna Tesalónica ixin Pablo ko Silas tetjaago na̱ juajnee Ndo Dio ngain rajna Berea, kai kjui na̱ nthi̱ꞌa̱ ko binchexrunga na̱ chujni. 
ACT.17.14	Aro chujni bagithikaon ngain Jesús jaikua ruaꞌan na̱ Pablo ngandeꞌe ndachaon. Ko Silas ko Timoteo tabithuꞌe na̱ nthi̱ꞌa̱ Berea. 
ACT.17.15	Ko ni bikaan Pablo ngandeꞌe ndachaon nasabikauxon na̱ ngain rajna Atenas. Ko ni teꞌi bayée na̱ juajnee Pablo ko kjan na̱ rajna Berea ixin ruketuꞌen na̱ Silas ko Timoteo ixin tuinxion ruruee na̱ Pablo.
ACT.17.16	Ko are Pablo tajichuꞌen Silas ko Timoteo ngain rajna Atenas, jeꞌe chrjuinꞌa kunuꞌe ixin bikon anto tsjé diuchjan nchesayeꞌe na̱. 
ACT.17.17	Mexinxin Pablo kjui ngain niꞌngo ixin nichjee ni judío ko ni griego, ni baxraguen Ndo Dio. Ko kai Pablo bakji kain nchaꞌon ngain ndaasin ko bakjaago juajnee Ndo Dio ngain kain chujni bagetan nthi̱ꞌa̱. 
ACT.17.18	Kuthimejan kanxion chujni biꞌin epicúreos ko estoicos, ni teꞌi banchekueꞌen na̱ na̱ ixin jeꞌo na̱ rukangi na̱ runcheꞌe na̱ thi jian. Ni teꞌi nichja na̱ ixin Pablo ko ndachro na̱:
ACT.17.18	—¿Keꞌe jindachro xii yaa ixin anto nichja xa?
ACT.17.18	Ko ikanxion na̱ ndachro na̱:
ACT.17.18	—Xraa dikon ni ixin jeꞌe rinao sinchekueꞌen chujni ixin ikanxion dio.
ACT.17.18	Jañaa ndachro na̱, ixin Pablo jinichjee na̱ ixin Jesús thi kjan xechon. 
ACT.17.19	Kuthimejan sabikao na̱ Pablo ngain thi bakjauthexin ni baketuꞌan rajna ko jiꞌi beꞌe ngain naa jna biꞌin Areópago. Ko nthi̱ꞌa̱ banchiangiꞌi na̱ Pablo ko ndachro na̱:
ACT.17.19	—Rinaꞌo ná tsununa ná keꞌe ritjaago jaꞌa, 
ACT.17.20	ixin jaꞌa nichja thi jaꞌan ná thianxinꞌa ná, ko rinaꞌo ná tsununa ná keꞌe ruchro thi tetjaguꞌna ni ra.
ACT.17.21	Ixin kain chujni Atenas ko ni jeꞌa ni Atenas binthe nthi̱ꞌa̱ banchexruxiꞌin na̱ bakiꞌin thi xra naꞌa thinxin na̱ ko kai banchexruxiꞌin na̱ bakekin na̱ kain thi nandaa bakiꞌin na̱.
ACT.17.22	Kuthimejan Pablo bingathjen ngagee chujni nthi̱ꞌa̱ Areópago ko ndachro:
ACT.17.22	—Jaꞌan bikon ixin jaꞌa ra, xro te ra nthiꞌi Atenas, anto nchesayeꞌe ra tsjé dio. 
ACT.17.23	Ixin are jaꞌan ngariagaꞌa rajnaa ra, bikon kekaa thi nchesayexin ra diua ra ko kai bithja naa thi dinchetsujin ra ko nthi̱ꞌa̱ jitaxin jiꞌi: “Thi Dio chunxinꞌa ni.” Mexinxin jaꞌan runichjaꞌa ra ixin thi Ndo Dio nchesayeꞌe ra ko chunxinꞌa ra.
ACT.17.24	’Ndo Dio jiꞌi juinchechjian nunthe ko kain thi jii, jeꞌe ndo thi chunda ndo kain juachaxin nthi̱ꞌa̱ ngajni ko nthiꞌi ngataꞌa nunthe. Ko dithueꞌa ndo ngaxiꞌin niꞌngo nchechjian chujni. 
ACT.17.25	Ko rugundeꞌa ndo ixin chujni sincheꞌe chrujan ixin jeꞌe ndo ixin jeꞌe ndo chjaa ná ndo thi techunxin ná, chrintho ko kain thi rugundaa ná.
ACT.17.26	’Ko kainxin ná xro te ná ngataꞌa nunthe juixin ná ngain thi nakua xii juinchechjian ndo saꞌo. Ko kuetuꞌan ndo ixin sunthe ná nguixin ngataꞌa nunthe; ko undachro ndo thinoo sekaxin nuntheꞌa ná ko kejaꞌin nchaꞌon sunthechon ná. 
ACT.17.27	Ko jañaa bincheꞌe ndo ixin rinao ndo ixin kain ná tsjee ná ndo ko sithikaon ná ngain ndo, ixin jeꞌe ndo kjínꞌa jixin ndo ngajin ná. 
ACT.17.28	Ko ixin Ndo Dio, techunxin ná, tethingi ná ko nthoꞌo ná kain thi nthoꞌo ná. Kai inchin nichja ko kji̱n kanxion chujni rajnaa ra, ni mee ndachro: “Jaꞌan ná chujnii Ndo Dio.” 
ACT.17.29	Mexinxin ixin jaꞌan ná chujnii Ndo Dio, ruxraxaonꞌa ná ixin jeꞌe ndo inchin naa dio dikunchjianxin chia oro, plata ko xro, thi nchechjian xii kunixin raa inchin xraxaon xa. 
ACT.17.30	Aro Ndo Dio anto see bincheꞌa ndo jie̱ ngain chujni bancheꞌe thi jianꞌa jiꞌi. Aro jai jeꞌe ndo thetuꞌan ndo ngain nguixin nunthe ixin kain ná tsintuꞌe ná kain thi jianꞌa nthoꞌo ná. 
ACT.17.31	Ixin ukuinchieꞌe ndo nchaꞌon are jeꞌe ndo sincheꞌe ndo jie̱ ngain kain ná xro te ná ngataꞌa nunthe ixin ukuinchieꞌe ndo naa xii sincheꞌe jie̱ ko kjuaago ndo ixin xii jiꞌi Jesús, thi juinchexechon ndo.
ACT.17.32	Are kuiꞌin na̱ ixin Jesús beꞌen ko kjan xechon, kanxion na̱ kjuanua na̱ Pablo ko ikanxion na̱ ndachro na̱:
ACT.17.32	—Jaꞌan ná rinaꞌo ná ixin tjaguꞌna ni ra inaa nchaꞌon ixin thi xechon ni.
ACT.17.33	Kuthimejan Pablo kuinthuꞌe na̱ ko sakjui. 
ACT.17.34	Aro kanxion chujni bithikaon na̱ ixin Jesús xechon ko sakjui na̱ ngain Pablo. Ngagee ni mee beꞌe naa xii biꞌin Dionisio. Ko xii jiꞌi naa xii bancheꞌe jie̱ nthi̱ꞌa̱ Areópago. Ko kai ngagee ni mee beꞌe naa naniita biꞌin Dámaris ko kai beꞌe icha chujni bithikaon.
ACT.18.1	Kuthimejan Pablo bachrjexin rajna Atenas ko sakjui ngain rajna Corinto. 
ACT.18.2	Ko nthi̱ꞌa̱ betan naa xi judío biꞌin Aquila kunixin chriꞌi xa diꞌin Priscila, xii mee guanxin nuntheꞌe Ponto. Ko xra tsjéꞌa nchaꞌon bechunda juixin na̱ nuntheꞌe Italia ixin Claudio, thi thetuꞌan Roma, kuetuꞌan ixin kainxin chujni judío rugachrjexin na̱ Roma. Ko Pablo kjui bitsjeꞌe na̱ ngain rajna Corinto 
ACT.18.3	ixin Aquila ko Priscila benuꞌe xrajeꞌo xra bancheꞌe Pablo ko kanio na benuꞌe na̱ banchechjian na̱ nchia ndasinchjan. Mexinxin Pablo bithuꞌe ngain na̱ ixin sinchekaꞌo na̱ xra. 
ACT.18.4	Ko kain nchaꞌon sábado, nchaꞌon nchejugaꞌa ni judío, Pablo bakji ngain ningue na̱ ixin banichjee ni judío ko ni jeꞌa judío ixin rugithikaon na̱ juajnee Jesucristo.
ACT.18.5	Ko are Silas ko Timoteo juixin na̱ nunthe Macedonia, Pablo ibinchechjianꞌa nchia ndasinchjan ixin kain nchaꞌon bakjaago juajnee Jesucristo ngain ni judío ixin Jesús thi Cristo thi jeꞌe na̱ techuꞌen na̱. 
ACT.18.6	Aro chujni juiningakuenka na̱ ko nichja na̱ jianꞌa ixin Pablo. Mexinxin Pablo kuntsjenga lunthue ixin ujueꞌe xree ko ndache na̱:
ACT.18.6	—Are ndaseꞌen ra ko sitjaan ra ngathe xruꞌi, jaꞌo ra setsingataꞌa ra ko idankataꞌa ni ra jaꞌan. Ko jai tsjiꞌan thi jian juajna ngain chujni jeꞌa judío.
ACT.18.7	Kuthimejan bachrjexin ningue chujni judío ko sakjui nchianduꞌa naa xii biꞌin Justo, ko xii jiꞌi banchesayeꞌe xa Ndo Dio. Ko nchianduꞌa xii jiꞌi beꞌe nchia chrika ningue ni judío. 
ACT.18.8	Ko naa xii biꞌin Crispo baketuꞌan ngain ningue ni judío. Jeꞌe xa kunixin ni nduꞌa xa bithikaon na̱ juajnee Jesús. Ko kai anto tsjé ni Corinto, ni kuiꞌin juajna bajon Pablo, bithikaon na̱ ko bigithe na̱. 
ACT.18.9	Ko naa thie Jesús kununxiꞌin Pablo, xraa ngathe naa kuthachrin. Ko ndachro:
ACT.18.9	—Xraonꞌa, xra nichjeꞌe chujni ko tenkuaꞌa 
ACT.18.10	ixin jaꞌan riꞌi ngajin, ko maski rukathe na̱ xruꞌin tsuꞌan. Mexinxin xraonꞌa ixin tsjé chujni ngain rajna jiꞌi xra sithikaon na̱.
ACT.18.11	Mexinxin Pablo bithuꞌe naa nano ko rioꞌo nthi̱ꞌa̱ Corinto ixin kjuague na̱ juajnee Ndo Dio.
ACT.18.12	Aro ngain nchaꞌon mee Galión baketuꞌan ngain nuntheꞌe Acaya, ko chujni judío xrathe na̱ ixin tse na̱ Pablo. Ko bikao na̱ ngain nchia nchexin na̱ jie̱, 
ACT.18.13	ko ndache na̱ Galión, xi baketuꞌan:
ACT.18.13	—Xii jiꞌi jee jitjaago ixin kexreen sinchesayeꞌe ni Ndo Dio ko jeꞌa inchin jitaxin ngain ley thi jaꞌan ná chunda ná.
ACT.18.14	Ko Pablo urujinichja are Galión ndache ni judío:
ACT.18.14	—Jaꞌan rukian ko runthaꞌa jie̱ ngain xii jiꞌi, aro xruꞌin thi jianꞌa bincheꞌe xa ko rugundaꞌa tsian thi jaꞌa ra tenichja ra. 
ACT.18.15	Ko jaꞌa ra jeꞌo tuñao ra ixin tjaago xa thi jitaxinꞌa ngain ley chunda ra jaꞌa ra, mexinxin yaa tjao ra jaꞌa ra. Ko jaꞌan rinaoꞌa sinthaꞌa jie̱ ixin thi jaꞌa ra duñaunxin ra.
ACT.18.16	Ko Galión bantsjexin chujni ngain nchia nchexin jie̱. 
ACT.18.17	Kuthejan ni judío tse na̱ Sóstenes, thi baketuꞌan ngain ningue ni judío, ko bintja na̱ ngathexin kon Galión, aro jeꞌe juinchexon bikonꞌa.
ACT.18.18	Pablo xra tabithuꞌe tsjé nchaꞌon nthi̱ꞌa̱ Corinto. Kuthimejan Pablo ko Priscila ko Aquila juinchenuꞌe na̱ ni bagithikaon Jesús ixin satsji ngain rajna Siria. Ko are biji na̱ rajna Cencrea, Pablo juinchexulo jaa ixin uxethja thi jeꞌe juincheeya, kuthejan binthekani ntha barko ko sakjui na̱ ngain rajna Siria. 
ACT.18.19	Ko are biji na̱ rajna Éfeso, Pablo kuinthuꞌe Priscila ko Aquila ko sakjui ngain ningue ni judío ko kjuague ni baxrathe nthi̱ꞌa̱ juajnee Jesús. 
ACT.18.20	Ko ni judío juinchetseꞌen na̱ ñao Pablo ixin rugithuꞌe icha see nthi̱ꞌa̱, aro jeꞌe chroꞌa. 
ACT.18.21	Kuthejan Pablo ndachro:
ACT.18.21	—Rugunda sariꞌi ngain kiai jitunchiaon ngain rajna Jerusalén, ja̱ Ndo Dio ruchjana juachaxin, rukjan na siꞌi ngajin ra inaa.
ACT.18.21	Kuthejan Pablo kuanito ntha barko ko sakjuixin Éfeso. 
ACT.18.22	Ko are biji rajna Cesarea, Pablo sakjui ngain rajna Jerusalén ixin chjee juajna ni bagithikaon Jesús. Kuthejan sakjui ngain rajna Antioquía. 
ACT.18.23	Ko ubeꞌe kanxion nchaꞌon nthi̱ꞌa̱, kuthimejan bachrje bitsjeꞌe kain ni bagithikaon Jesús binthe ngain rajna jii ngain nuntheꞌe Galacia ko Frigia, ko ndache na̱ ixin rukinthueꞌa na̱ nthiee Ndo Dio.
ACT.18.24	Ko are mee biji naa xii judío ngain rajna Éfeso, ko xii jiꞌi biꞌin xa Apolos ko rajnee xa rajna Alejandría. Jeꞌe xa anto benuꞌe xa banichja xa juajnee Ndo Dio ko bechunxin xa jian thi jitaxin ngain xruen Ndo Dio. 
ACT.18.25	Ko jeꞌe xa ubenuꞌe xa nchín juajnee Jesús, ko anto bachee xa bakjaago xa thi jian juajna. Aro jeꞌe xa jeꞌo bechunxin xa kexreen banchegithe Juan chujni. 
ACT.18.26	Ko Apolos xraonꞌa nichja ngagee chujni ngain ningue ni judío. Ko are kuiꞌin Priscila ko Aquila thi ndachro Apolos, bantsjenda na̱ ko kjuague na̱ jian juajnee Ndo Dio. 
ACT.18.27	Ko Apolos juinao rugatho ngain nunthe Acaya, ko ni bagithikaon Jesús nthi̱ꞌa̱ rajna Éfeso kjuengijna na̱ Apolos ko kji̱n na̱ naa xroon thi betaxin ixin jian sayée na̱ are siji nthi̱ꞌa̱. Ko are biji ngain nunthe Acaya jeꞌe anto kjuengijna tsjé chujni, thi ni Ndo Dio chjee juachaxin ixin bithikaon na̱ Jesús. 
ACT.18.28	Ko Apolos bakjague ni judío ixin thi banichja na̱ jeꞌa ndua ko bakjague na̱ kunixin thi jitaxin ngain Xruen Ndo Dio, ixin Jesús ndua thi Cristo, thi kuinchieꞌe Ndo Dio.
ACT.19.1	Are Apolos xra beꞌe ngain rajna Corinto, Pablo batho kain rajna binthe no ngagaꞌa jna. Ko are biji Éfeso, betan tsjé chujni bagithikaon Jesús. 
ACT.19.2	Ko Pablo banchiangiꞌi na̱:
ACT.19.2	—¿Abayéꞌe ra Espíritu Santo are bithikaon ra juajnee Jesús?
ACT.19.2	Ko jeꞌe na̱ batheꞌe na̱:
ACT.19.2	—Jaꞌan ná xranaꞌa thian ná ixin jii Espíritu Santo.
ACT.19.3	Kuthejan Pablo banchiangiꞌi na̱:
ACT.19.3	—¿Keꞌe ruchro thi bigithe ra?
ACT.19.3	Jeꞌe na̱ batheꞌe na̱:
ACT.19.3	—Yaa ruchro ixin bithikaꞌon ná thi bakjaago Juan, ko jañaa bigithe ná.
ACT.19.4	Ko Pablo ndache na̱:
ACT.19.4	—Ndua, Juan banchegithe chujni kuinthuꞌe thi jianꞌa bancheꞌe. Aro kai jeꞌe ndache chujni ixin rugithikaon na̱ thi tsii, ko mee ujuii ko mee Jesús.
ACT.19.5	Ko are kuiꞌin na̱ jiꞌi, kain na̱ bigithe na̱ kunixin juachaxiin Nchaa ná Jesús. 
ACT.19.6	Ko are Pablo bakeꞌe raa ngataꞌa jaa na̱, Espíritu Santo juii ngain na̱ ko kuexiꞌin na̱ nichja na̱ jejee ngigua ko banichja na̱ thi Ndo Dio banchenuꞌe na̱. 
ACT.19.7	Ko kain ni bithikaon inchin theyoo xii.
ACT.19.8	Ko Pablo bithuꞌe nthi̱ꞌa̱ rajna Éfeso nii kunithjao, ko bakji ngain ningue ni judío ko baxraonꞌa bakjaago ixin rugithikaon na̱ juajnee Ndo Dio. 
ACT.19.9	Aro kanxion chujni bithikaonꞌa na̱ thi ndachro Pablo. Ko ni mee nichja na̱ jianꞌa ixin juajnee Jesucristo ngathexin kon icha chujni. Ko Pablo tabachrjendeꞌe na̱ ko sabikao chujni bagithikaon Jesús ngain naa nchia bakangixin na̱, thi bakjaguxin naa xii biꞌin Tiranno. Ko nchia mee kjuaguxin Pablo kain nchaꞌon. 
ACT.19.10	Ko jañaa kjuaago yoo nano. Mexinxin kainxin chujni binthe ngain nuntheꞌe Asia, ni judío ko ni jeꞌa judío kuiꞌin na̱ juajnee Nchaa ná Jesús. 
ACT.19.11	Ko Ndo Dio juinchexingameꞌe tsjé ni niꞌi ixin Pablo. 
ACT.19.12	Ko kai tsjé luntho bagindathe Pablo bagikao na̱ luntho ngain ni niꞌi ko baxingameꞌe na̱, ko ni bechunda espíritu jianꞌa bagachrjexin espíritu ngain na̱.
ACT.19.13	Ko kai binthe kanxion chujni judío bagakji ngaa nthiꞌá ixin bagantsje na̱ espíritu jianꞌa ngain chujni. Ko chujni teꞌi juinao na̱ runchegunda na̱ juachaxiin Jesús. Ko bandache na̱ espíritu teꞌi:
ACT.19.13	—Kunixin juachaxiin Jesús, thi tjaago Pablo, jaꞌan thetuꞌan ra ixin dachrje ra.
ACT.19.14	Jañaa bincheꞌe thi yaato xeꞌen naa xi daana judío biꞌin Esceva, xi daana baketuꞌen icha xi daana, 
ACT.19.15	aro beꞌe naa nchaꞌon espíritu jianꞌa batheꞌe ngain xan:
ACT.19.15	—Jaꞌan chunxin Jesús ko nuna kensen diꞌin Pablo, Aro jaꞌa ra chunxinꞌa ra.
ACT.19.16	Kuthejan thi xii bechunda espíritu jianꞌa chrinka ni xa na̱ ko anto suji kjuaaya xa ko kuinchjema xa lunthue na̱ ko anto kuniꞌi na̱ ko thuluchunthao na̱ sakuingaxin na̱ nchia mee. 
ACT.19.17	Kainxin chujni binthe ngain rajna Éfeso, ni judío ko ni jeꞌa judío, kunuꞌe na̱ kain thi kuꞌen ko anto xraon na̱, ko chujni kuexiꞌin na̱ nichja na̱ ixin Jesús anto jian bancheꞌe.
ACT.19.18	Kai tsjé chujni ubithikaon juajnee Jesús bakendueꞌen ñao na̱ ngathexin kon chujni ixin kain thi jianꞌa bancheꞌe na̱. 
ACT.19.19	Ko tsjé ni kjui thuso juiaꞌo na̱ xroon bakangixin na̱ juathuso, ko xroon jiꞌi kjuaaga na̱ ngathexin kon kain chujni. Ko are kuekin na̱ kejaꞌin rugithe kain xroon teꞌi, xraxaon na̱ rugithe xron inchin yoo kan ko the no̱ chia plata. 
ACT.19.20	Ko jañaa icha chjekee juajnee Jesucristo ko baxraago juachaxiin.
ACT.19.21	Ko are juexin kuꞌen kain jiꞌi, Pablo xraxaon satsji sitsjeꞌe nuntheꞌe Macedonia ko nuntheꞌe Acaya. Ko kai bandachro ixin rukji rajna Jerusalén, kuthejan rukji Roma. 
ACT.19.22	Kuthimejan Pablo ruaꞌan Timoteo ko Erasto, thi bakjengijna, saruntekji ngain nuntheꞌe Macedonia. Ko Pablo xra see tabithuꞌe ngain nuntheꞌe Asia.
ACT.19.23	Are mee tsjé chujni kuñao ixin thi jian juajnee Jesucristo banichja Pablo. 
ACT.19.24	Ko thi juincheñao chujni kjui naa xii biꞌin Demetrio, xii jiꞌi banchechjian xa tsjé ninguchjan kunixin plata, xraa ningue diuchjan biꞌin Diana. Ko chujni bancheꞌe xree xa tsjé tumi bagacha na̱. 
ACT.19.25	Ko jeꞌe xa baye̱e xa ni nchexree xa ko icha ni bancheꞌe xrajeꞌo xra jiꞌi ko ndache xa na̱:
ACT.19.25	—Jaꞌa ra jian nuꞌa ra ixin xra jiꞌi jian texin ná ko tedacha ná tsjé tumi. 
ACT.19.26	Ko jaꞌa ra dikon ra ko thiꞌin ra thi ndachro xi diꞌin Pablo, ixin thi diua ná nthuchjian ná jeꞌa Ndo Dio. Ko jañaa banchegithikaon tsjé chujni, ko jeoꞌa rajna Éfeso, ko kaxon merukua kainxin chujni Asia dithikaon na̱ thi ndachro Pablo. 
ACT.19.27	Ko nchaoꞌa jii ixin jaꞌan ná iruchundaꞌa ná xra. Ko kai chujni irunichjaꞌa na̱ ixin renthe ningue diua ná Diana ko isinchesayeꞌa na̱ diua ná. Ko kainxin chujni jii ngain nuntheꞌe Asia ko kainxin chujni thixin nguixin nunthe isinchesayeꞌa na̱ diua ná.
ACT.19.28	Ko are kain chujni kuiꞌin na̱ jiꞌi, anto kuñao na̱ ko ndachro na̱ seen:
ACT.19.28	—¡Nthusayeꞌe ná Diana diue rajna Éfeso!
ACT.19.29	Mexinxin anto kuñao na̱ ko xrataꞌa na̱ Gayo ko Aristarco, thi yui xii juiauxin Pablo rajna Macedonia. Ko tethingajinkua na̱ xa sabikao na̱ xa ngain nchia tjauxin choo na̱. 
ACT.19.30	Ko Pablo binao rugixiꞌin nthi̱ꞌa̱ ixin runichjee chujni sabikao ni teꞌi, aro chujni bagithikaon Jesús kuanchrjandaꞌa na̱. 
ACT.19.31	Kai kanxion chujni baketuꞌan ngain nuntheꞌe Asia, ni jian bakao Pablo, rueꞌen na̱ juajna ixin sixinthexinꞌa nthi̱ꞌa̱. 
ACT.19.32	Ko thi ni xrathe nthi̱ꞌa̱, jejee tetuyauthe choo na̱ ixin kain na̱ teduñao na̱ ko tsjé chujni tetuyao na̱ ko nueꞌa na̱ ixin unda xrathe na̱ nthi̱ꞌa̱. 
ACT.19.33	Kuthejan kanxion ni judío tengagee nthi̱ꞌa̱ ndache na̱ naa xii biꞌin Alejandro ixin rugathugee ixin rundachro keꞌe jituꞌen nthi̱ꞌa̱. Ko Alejandro batsiin raa ixin rutenkua chujni ko nichjaxin yui ni judío ixin xruꞌin runchekao na̱ na̱. 
ACT.19.34	Ko are chujni kunuꞌe na̱ ixin jeꞌe kai judío, kainxin na̱ kuexiꞌin na̱ kuyao na̱ inchin yoo hora ko ndachro na̱:
ACT.19.34	—¡Nthusayeꞌe ná Diana, diue rajna Éfeso!
ACT.19.35	Kuthimejan xi kji̱n kain xroon ngain rajna, binchetenkua xa kain chujni ko ndachro xa:
ACT.19.35	—Jaꞌa ra xro rajna Éfeso, nuꞌa ra jian ixin kain chujni thixin nguii nunthe nuꞌe na̱ ixin jaꞌan ná xro Éfeso ná tenda ná ningue diua ná Diana, thi chunda tsjé juachaxin. Ko jaꞌan ná tenda ná xro jinganito diua ná xinkanjinxin ngajni. 
ACT.19.36	Ko xruꞌin chujni nchao rundachro ixin jiꞌi nduaꞌa; mexinxin tenkua ra, ko xraxaon ra jian saꞌo thi sincheꞌe ra. 
ACT.19.37	Ixin xi bikoo ra teꞌi xruꞌin bantsjexin xa ningua ná ko nichjaꞌa xa jianꞌa ixin diua ná. 
ACT.19.38	Ko Demetrio kunixin ni nchexree, chrujan chundakaꞌo ni teꞌi, ncho dichro na̱ jie̱ ngain xi ncheꞌe jie̱; ko nthi̱ꞌa̱ nchao tjangiꞌi choo ra kain thi kuꞌen. 
ACT.19.39	Aro ja̱ jaꞌa ra ujee rinao ra, nchao datse ra ni rajna, ko tjao ra inchin thetuꞌan ley 
ACT.19.40	ixin thi kuꞌen jai chujni nchao sinthakaxin ná na̱ ixin rinao ná tsetukoꞌo ná xi thetuꞌan, ko ¿keꞌe rundachro ná are chrujan ni sanchiangia ná ixin unda nthaketo ná chujni?
ACT.19.41	Ko are juexin nichja xa kain yaa, kuetuꞌen xa chujni ixin satsji na̱.
ACT.20.1	Ko are utababanga ñao kain chujni, Pablo baye̱e kain ni bagithikaon Jesús ko ndache na̱ ixin rugachrjendeꞌa na̱ nthiee Ndo Dio. Ko are juexin nichja Pablo, sakjui nuntheꞌe Macedonia. 
ACT.20.2	Ko Pablo kjui ngain kain rajna ixin bitsjeꞌe ni bagithikaon Jesús, ko bandache na̱ ixin rugachrjendeꞌa na̱ nthiee Ndo Dio. Kuthimejan biji nuntheꞌe Grecia. 
ACT.20.3	Ko nthi̱ꞌa̱ bithuꞌe nii kunithjao, ko are jeꞌe ruka ntha barko ixin sarukji ngain nuntheꞌe Siria, kunuꞌe ixin ni judío juinao na̱ ruguen na̱. Mexinxin Pablo sakjanxin no nuntheꞌe Macedonia inaa. 
ACT.20.4	Ko ni teꞌi bikao Pablo: Naa xa biꞌin xa Sópater, xi juixin rajna Berea, inaa xa biꞌin xa Aristarco, inaa xa biꞌin xa Segundo, ko kayui xii teꞌi juixin xa rajna Tesalónica, ko inaa xa biꞌin xa Gayo, juixin xa rajna Derbe, ko inaa xa biꞌin xa Timoteo, ko iyoo xa juixin xa nuntheꞌe Asia, naa xa biꞌin xa Tíquico ko inaa xa Trófimo. 
ACT.20.5	Ko kain xi teꞌi bitaon xa nthi̱ꞌa̱ ko chunna ná xa nthi̱ꞌa̱ rajna Troas. 
ACT.20.6	Ko are juexin kiai jine ni niuthja chundaꞌa thi nchegenxin nchoꞌo, jaꞌan ná kuaa ná ntha barko ko bachrjexin ná rajna Filipos. Ko nchaꞌon naunxin betanxin ná ni icha ngain rajna Troas. Ko nthi̱ꞌa̱ bithuna ná iyaato nchaꞌon.
ACT.20.7	Ko domingo, nchaꞌon saꞌo, jaꞌan ná xrathe ná ixin juine ná niuthja xraxaunxin ni Jesús. Ko Pablo anto see nichja ko inchin ngusine thie jueꞌe ixin jeꞌe nduexin sarukji. 
ACT.20.8	Ko jaꞌan ná tate ná ngain nchia nui ko nthi̱ꞌa̱ anto tsjé xruii kanthela teche. 
ACT.20.9	Ko naa xan xii biꞌin Eutico tajii xan ngandangii ventana. Aro Pablo anto see nichja, mexinxin xan xii anto chjee xan kuthachrin ko tabejua xan ko betsingaxin xan ngain nchia ninxin tetaꞌa choo. Ko are jeꞌe na̱ batsiin na̱ xan undadigeꞌen xan. 
ACT.20.10	Kuthejan Pablo bania ko bejantaꞌa xan ko kjuua xan ko ndachro ngain ni bagithikaon Jesús:
ACT.20.10	—Xraonꞌa ra, jeꞌe xan jichon xan.
ACT.20.11	Kuthejan Pablo kjan kjuaaso ngaxiꞌin nchia nui ko juine niuthja xraxaunxin ni Jesús. Kuthejan kjuaago nguixin thie ko nthi̱ꞌa̱ bingasantheꞌe na̱, kuthejan sakjui. 
ACT.20.12	Ko xan xii jichon xan ko sabikao na̱ xan nchianduꞌa xan ko kain na̱ anto chee na̱.
ACT.20.13	Pablo ndachro ixin rutheo rukjixin rajna Asón. Aro jaꞌan ná kuanito ná ntha barko ixin nthi̱ꞌa̱ biruaa ná Pablo. 
ACT.20.14	Ko are ubetan ná Pablo nthi̱ꞌa̱ Asón, jeꞌe kuanito ntha barko ngajin ná ko sakjui ná ngain rajna Mitilene. 
ACT.20.15	Ko bachrjexin ná rajna Mitilene ko nduexin baso ná ngain naa nunthe jii ngusine ndachaon diꞌin Quío. Ko nchaꞌon ninxin baso ná ngain inaa nunthe jii ngusine ndachaon diꞌin Samos, ko juinthajugaꞌa ná ngain rajna Trogilio. Ko nduexin baso ná ngain rajna Mileto. 
ACT.20.16	Jañaa kuꞌen ixin Pablo juinaoꞌa rukunchrjeꞌen see ngain nuntheꞌe Asia ko juinaoꞌa kjui rajna Éfeso ixin jeꞌe juinao tuin rugiji rajna Jerusalén ko ja̱ nchao rugeꞌe ngain kiai diꞌin Pentecostés.
ACT.20.17	Are ubiji Pablo ngain rajna Mileto, ruaꞌan juajna ixin rukii ni baketuꞌan ngain niꞌngo Éfeso. 
ACT.20.18	Ko are juii na̱ ndache na̱:
ACT.20.18	—Jaꞌa ra nuꞌa ra jian kexreen banthaꞌa are najuixon nthiꞌi Asia. 
ACT.20.19	Ko kainxin nchaꞌon jaꞌan bariꞌi ngajin ra ko juinthaꞌa thi kuetunna Nchaa ná Jesús, ko bakainꞌa ñaꞌo ko batsjangaxin ra maski tangi banchegetan na kanxion ni judío. 
ACT.20.20	Ko jaꞌan kain nchaꞌon kjuaguꞌa ra thi jian ixin jian sinthe ra ko sincheꞌa ra thi jianꞌa. Ko kai juinthakuaꞌan ra ngatja nthiꞌá ko ngain nchiandui ra. 
ACT.20.21	Kai jaꞌan kuetuan ni judío ko ni jeꞌa judío ixin rukuntuꞌe na̱ thi jianꞌa ncheꞌe na̱ ko rugithikaon na̱ Nchaa ná Jesús. 
ACT.20.22	Ko jai jaꞌan satsji rajna Jerusalén ixin Espíritu Santo kuetunna, maski nunaꞌa keꞌe tsunna nthi̱ꞌa̱. 
ACT.20.23	Jeꞌo nuna ixin kain rajna tsji, Espíritu Santo nchenuna ixin anto tangi tsunna ko siaxinna ngain nduꞌa xiiso. 
ACT.20.24	Aro jaꞌan xraonꞌa na ixin thi ndachjejin na Espíritu Santo ko xraonꞌa na maski ndaseꞌen na. Jeꞌo rinaꞌo tsjena xra kuetunna Nchaa ná Jesús ixin tsjiꞌan juajna, juajna ndachro ixin Ndo Dio anto rinao Ndo kain chujni.
ACT.20.25	’Ko jai nuna jian ixin kain ra xro kjuaguꞌa ra juajnee Ndo Dio, irukjanꞌa ra sikon ni ra inaa. 
ACT.20.26	Mexinxin jai rinaꞌo rundathjo ra ja̱ sincheꞌe ra thi jianꞌa sitjaan ra, jaꞌan isetsingataꞌa na 
ACT.20.27	ixin jaꞌan undathjo ra kain thi rinao Ndo Dio, ko xruꞌin kuemaꞌa ra. 
ACT.20.28	Mexinxin ncheꞌa ra thi jianꞌa ko dinthenda ra kainxin chujni dithikaon Jesús ixin Espíritu Santo chjaa ra xra jiꞌi ixin Nchaa ná Jesús kjuenga ꞌna kunixin jnii. 
ACT.20.29	Ko jaꞌan nuna ixin are jaꞌan satsji, tsii ujee chujni ko jeꞌe na̱ sinao na̱ sinthayaꞌa ra na̱ ixin isithikaonꞌa ra Jesús ko ni mee inchin kundanixra anto deꞌen jintha ko rinao ba sine ba kuleko. 
ACT.20.30	Ko kai ngayaꞌa ra sachrjegexin kanxion chujni tsjaago na̱ thi nduaꞌa, ko jamee kanxion chujni dithikaon Jesús ruruee na̱ ni teꞌi. 
ACT.20.31	Mexinxin tsjeꞌe ra jian ko xraxaon ra ixin jaꞌan nii nano binthakuaꞌan ra nchaꞌon ko thie ko batsjangaxin ra.
ACT.20.32	’Ko jai danchiaa Ndo Dio ixin jeꞌe ndo senda ra ndo, ko juajnee ndo tsjengijna ra sincheꞌe ra thi jian kain nchaꞌon. Ko ruchjaa ra ndo thi jikininxin sajon ndo ngain kain ni dithikaon ndo. 
ACT.20.33	Ko juinaoꞌa lunthua ra ko tumia ra ixin rugunda na jaꞌan. 
ACT.20.34	Ko jaꞌa ra jian nuꞌa ra ixin rana teꞌi banthaxin xra ko barichunda kain thi bagundana ko kai thi bagundeꞌe ni bagakjiꞌan. 
ACT.20.35	Ko kain nchaꞌon jaꞌan kjuaguꞌa ra ixin jañaa sincheꞌe ni xra ko tsjengijna ni chujni rugundeꞌe. Ko xraxaon ra thi ndachro Nchaa ná Jesús are ndachro: “Icha chrjuin tunuꞌe anseen chujni dajon ke thi chujni dayée.”
ACT.20.36	Ko are Pablo juexin nichja kain yaa, bethuxin nthajuchjiꞌi jeꞌe ko kain ni binthe nthi̱ꞌa̱ ko nichjee na̱ Ndo Dio. 
ACT.20.37	Ko kain na̱ tsjanga na̱ ko kjuua na̱ ko kuetuxin na̱ Pablo. 
ACT.20.38	Ko anto binthechiin na̱ ixin Pablo ndachro ngain na̱ ixin irukjanꞌa na̱ sikon na̱. Kuthejan bikanxin na̱ thi jii ntha barko.
ACT.21.1	Are kuinthua ná ni choo ná bagithikaon Jesús, kuaa ná ntha barko ko sakjui ná nao ngain nunthe jii ngusine ndachaon diꞌin Cos. Ko nchaꞌon yuxin baso ná ngain nunthe diꞌin Rodas ko nthi̱ꞌa̱ sakjuixin ná ngain rajna Pátara. 
ACT.21.2	Ko nthi̱ꞌa̱ Pátara bithja ná naa ntha barko sajithji ngain nuntheꞌe Fenicia, mexinxin kuaa ná ntha ko sakjui ná. 
ACT.21.3	Ko are sakjui ná bikon ná nunthe jii ngusine ndachaon diꞌin Chipre ko nunthe jiꞌi bithuꞌe no rakjunxin ná ko sakjui ná ngain nunthe Siria ko baso ná Tiro ixin nthi̱ꞌa̱ ruxrakuajinxin thi jidikao ntha barko. 
ACT.21.4	Ko nthi̱ꞌa̱ betan ná ni bagithikaon Jesús ko tabithuna ná yaato nchaꞌon. Ko Espíritu Santo juinchenuꞌe ni teꞌi ixin rundache na̱ Pablo rukjiꞌa rajna Jerusalén. 
ACT.21.5	Ko are batho thi yaato nchaꞌon, ni xii, ni nchrii ko ni nchinchjeꞌen na̱ bikanxin ná na̱ ngandeꞌe rajna, ko binthethuxin ná ngandeꞌe ndachaon ko nichjaa ná Ndo Dio. 
ACT.21.6	Kuthejan kjuua ná na̱ ko ndathjan ná na̱ sutan ná ko kuaa ná ntha barko ko jeꞌe na̱ sakjan na̱ nchianduꞌa na̱.
ACT.21.7	Ko bachrjexin ná rajna Tiro ko baso ná rajna Tolemaida ko jañaa juexinxin ngariatauan ná rajna te ngusine ndachaon. Ko nthi̱ꞌa̱ Tolemaida betan ná ni dithikaon Jesús ko chjaꞌa ná na̱ juajna ko bithunna ná ngain na̱ naa nchaꞌon. 
ACT.21.8	Ko nduexin sakjuixin ná rajna Tolemaida ko baso ná rajna Cesarea. Ko nthi̱ꞌa̱ kjui ná nchianduꞌa Felipe, xi bakjaago juajnee Jesucristo, ko jiꞌi kjui naa ni yaato bakjengijna ni theyoo kuinchieꞌe Jesús. Ko bithuna ná ngain xii mee. 
ACT.21.9	Ko Felipe bechunda noo xeꞌen xan nchrii xra thutheꞌa xan. Ko xan nchrii teꞌi banichja xan juajnee Ndo Dio ko thi sikuꞌen. 
ACT.21.10	Ko utsjé nchaꞌon binthe ná nthi̱ꞌa̱, kuthejan juixin Judea naa xii banichja juajnee Ndo Dio ko thi sikuꞌen. Ko xi jiꞌi biꞌin Agabo. 
ACT.21.11	Ko xii jiꞌi bitsjena ná xa ko tse xa thi rua bithedunga Pablo ko kuiaxin xa ruthee xa ko raa xa, ko ndachro xa:
ACT.21.11	—Espíritu Santo ndachro ixin jaꞌin sincheꞌe ni judío ko tsiathe na̱ thi dundeꞌe rua jiꞌi, ko sajon na̱ ngain chujni jeꞌa judío.
ACT.21.12	Are kuian ná jiꞌi, jaꞌan ná ko chujni rajna Cesarea binthatsaan ná ñao Pablo ixin tsjiꞌa Jerusalén. 
ACT.21.13	Aro Pablo batheꞌe:
ACT.21.13	—¿Unda tsjanga ra ko ncheꞌe ra ixin jaꞌan sarichiꞌin? Ixin jaꞌan undachrjan tsji rajna Jerusalén ko jeoꞌa tsiathe na na̱, kai nchao seꞌen na ixin juajnee Nchaa ná Jesús.
ACT.21.14	Aro maski jaꞌan ná nichjaa ná, jeꞌe chroꞌa bithikaon. Mexinxin ixruꞌin icha ndathjan ná, jeꞌo ndachrjan ná:
ACT.21.14	—Ncho tsuꞌen inchin Nchaa ná rundachro.
ACT.21.15	Ko are juexin kain jiꞌi, juinthachjian ná kain thi rukjiꞌan ná ko sakjui ná Jerusalén. 
ACT.21.16	Ko kjuiꞌan ná kanxion ni Cesarea, ni bagithikaon Jesús. Ko ni teꞌi kjuiꞌan ná na̱ ngain nchianduꞌa naa xi nunthe Chipre, biꞌin Mnasón. Xii jiꞌi usee digithikaon xa Jesús, ko xi jiꞌi chjana ná xa juachaxin rugithunna ná nchianduꞌa xa.
ACT.21.17	Ko are baso ná rajna Jerusalén, ni bagithikaon Jesús anto chee na̱ ko jian bayeꞌna ná na̱. 
ACT.21.18	Ko nduexin Pablo ko jaꞌan ná kjui ná bitsjaa ná Jacobo ko nthi̱ꞌa̱ binthe kainxin ni baketuꞌen ni bagithikaon Jesús. 
ACT.21.19	Ko Pablo bajon juajna, kuthejan kuekin kainxin thi bincheꞌe kunixin juachaxiin Ndo Dio ngain chujni jeꞌa judío. 
ACT.21.20	Are jeꞌe na̱ kuiꞌin na̱ yaa, binchesayeꞌe na̱ Ndo Dio. Kuthejan ndache na̱ Pablo:
ACT.21.20	—Nchao jii, aro jaꞌa nuꞌa ixin jii tsjé no̱ chujni judío ubithikaon Jesús. Ko kain ni teꞌi ndachro na̱ ixin rugunda sithikaon ni ley bayée Moisés. 
ACT.21.21	Ko ni teꞌi kuiꞌin na̱ ixin jaꞌa nchekueꞌen kainxin ni judío teꞌa rajnee ixin sithikaonꞌa na̱ thi kuetuꞌan Moisés. Ko kuiꞌin na̱ kai ixin jaꞌa nchekueꞌen na̱ ixin icha jian ruchjeꞌa na̱ xeꞌen na̱ xruꞌe diꞌin circuncisión ko sincheꞌa na̱ inchin kukuan ná xro judío ná. 
ACT.21.22	¿Keꞌe rundachrja ná remee are chujni tsunuꞌe na̱ ixin jaꞌa ujuiꞌi? 
ACT.21.23	Mexinxin icha jian ncheꞌe jiꞌi ixin jingayaa ná noo xii juincheeya xa ngain Ndo Dio ko rugunda sincheꞌe xa thi juincheeya xa ngain nchaꞌon teꞌi. 
ACT.21.24	Thjiꞌo xa ngain niꞌngo ko tsurua ra ngathexin kon Ndo Dio ko thjenga ꞌna kain thi sinchexiꞌin xa ixin nchao sinchexulo jaa xa ixin uxethja nchaꞌon juincheeya xa. Ja̱ sincheꞌe jiꞌi, kain ni choo ná tsunuꞌe na̱ ixin nduaꞌa thi kuekiin na̱ na̱ ixin jaꞌa. Ko sikon na̱ ixin jaꞌa kai dithikaon ley. 
ACT.21.25	Aro ni jeꞌa judío ko ubithikaon na̱, jaꞌan ná ukji̱an ná na̱ thi jaꞌan ná ndachrjan ná: Sineꞌa na̱ nthao thi udinchekininxin na̱ diuchjan dikunchjianxin xro ko nthaa, kai sineꞌa jni, kai sineꞌa na̱ nthauꞌe kuxiigo dixingixiꞌin ko sinthejuakaoꞌa na̱ nchri jeꞌa nchri chriꞌi na̱ ko xi jeꞌa xixiꞌi na̱.
ACT.21.26	Ko nduexin Pablo sabikao thi noo xii teꞌi ko bikuruakaꞌo xa. Kuthejan bixiꞌin niꞌngo ixin biketuꞌan keꞌe nchaꞌon rukjexin thi binthencheeya xa ko kensa ruginthegajon xa thi binthencheeya xa ngain Ndo Dio.
ACT.21.27	Ko are uchiaon rugithja thi yaato nchaꞌon ixin rukurua na̱, kanxion ni judío juixin nuntheꞌe Asia bikon na̱ Pablo ngain niꞌngo icha renthe. Chujni teꞌi juincheñao na̱ kainxin chujni ko tse na̱ Pablo. 
ACT.21.28	Ko seen kuyao na̱:
ACT.21.28	—Jaꞌa ra xro Israel ra, xrakui ra ko thjengijna ni ra. Xii jiꞌi kjui xa kainxin rajna ko ndache xa kainxin chujni ixin sithikaonꞌa na̱ inchin chujnia ná ko sithikaonꞌa na̱ ley Moisés ko sinchesayeꞌa na̱ niꞌngo ko xra xranxiꞌin xa ngaxiꞌin niꞌngo chujni griego, ko jañaa tjanua xa ningua ná.
ACT.21.29	Jañaa ndachro na̱ ixin jeꞌe na̱ bikon na̱ Pablo ngain rajna Jerusalén kunixin naa xii griego biꞌin Trófimo, xi juixin rajna Éfeso. Ko jeꞌe na̱ xraxaon na̱ ixin Pablo bikao xa ngaxiꞌin niꞌngo.
ACT.21.30	Ko kainxin ni Jerusalén anto kuñao na̱ ko kuinga na̱ juii na̱ ko tse na̱ Pablo. Ko kuingajin na̱ bantsjexin na̱ niꞌngo ko jaikua kuejee na̱ niꞌngo. 
ACT.21.31	Ko jeꞌe na̱ juinao na̱ naruguenxon na̱ Pablo, ko kunuꞌe xi baketuꞌen xi soldado romano ixin kain chujni ngain Jerusalén anto tetheto na̱, 
ACT.21.32	mexinxin thi baketuꞌan baye̱e xi soldadue ko icha xi baketuꞌen icha xi soldado ko kain xi teꞌi kuinga xa kjui xa ngain thi tetheto chujni. Ko are kain chujni bikon xi soldado ko thi baketuꞌen xa, jeꞌe na̱ ibintjaꞌa na̱ Pablo icha. 
ACT.21.33	Kuthejan xi thetuꞌan kunchieꞌen xa ko tse xa Pablo ko kuetuꞌan xa ngain xi soldadue xa ixin rukiathe xa Pablo kunixin yoo chia. Ko banchiangi xa kensen Pablo ko keꞌe bincheꞌe. 
ACT.21.34	Aro kainxin chujni jejee tetuyao na̱. Mexinxin xi baketuꞌen xi soldado xruꞌin kuinxin xa ixin anto kuyao chujni. Ko kuetuꞌan xa ixin sabikao xa Pablo ngain nchia binthe xi soldado. 
ACT.21.35	Ko are biji na̱ thi rukaninxin na̱ thi jii nchianduꞌe xi soldado, kuekjinka xa Pablo raa xa ixin xranxiꞌin xa nchia ixin chujni juinao na̱ ruguen na̱ Pablo. 
ACT.21.36	Ko kainxin chujni ruee na̱ ko ndachro na̱ seen:
ACT.21.36	—Naduenxon ra.
ACT.21.37	Ko are Pablo ruxranxiꞌin na̱ ngain nchia te xi soldado, Pablo ndache xi baketuꞌan:
ACT.21.37	—¿Anchao runichja ngajin?
ACT.21.37	Ko xi baketuꞌan batheꞌe xa:
ACT.21.37	—¡Jan, jaꞌa nchao nichja ngigua griego! 
ACT.21.38	Mexinxin, ¿a jaꞌa jeꞌa xi juixin Egipto xi najai juinao ruketukao xi thetuꞌan Roma ko juinchegathea xa noo no̱ chujni anto chrintho ko sabikao xa na̱ ngain jna xruꞌin jii?
ACT.21.39	Kuthimejan Pablo ndachro:
ACT.21.39	—Jaꞌan judío na ko guanxin na rajna Tarso, rajna renthe ngain nuntheꞌe Cilicia. Ko nthatsaꞌan ñao, chjana juachaxin ixin runichja ngain kainxin chujni.
ACT.21.40	Ko thi baketuꞌen xi soldado bajón juachaxin ko Pablo bingathjen ngataꞌa thi taninxin ni, ko raa ndachexin chujni rutenkua na̱. Ko are undatenkua na̱, Pablo nichjexin na̱ ngigua hebreo ko ndachro:
ACT.22.1	—Jaꞌa ra xro Israel ra ko xro thetuꞌan ra rajna, thiꞌin ra thi rundathjo ra.
ACT.22.2	Ko are kuiꞌin na̱ ixin Pablo nichjexin na̱ ngigua hebreo, jeꞌe na̱ xratao tabinthe na̱ ko Pablo ndache na̱:
ACT.22.3	—Jaꞌan judío na ko guanxin na ngain rajna Tarso nuntheꞌe Cilicia ko bangixin na nthiꞌi rajna Jerusalén ko xi juinchekuanna kjui Gamaliel. Ko jeꞌe xa jian juinchekuanna xa kunixin ley bayée ni xrachrjeꞌan ná. Ko chjiigo bariꞌi ixin Ndo Dio, inchin chjiguxin ra jaꞌa ra jai. 
ACT.22.4	Ixin are saꞌo jaꞌan baruaa ko batse chujni bagithikaon Jesús ko bakiaxian ni xii ko ni nchrii ngain nduꞌa xiiso, ko baketuꞌan ixin baguen na̱ na̱. 
ACT.22.5	Ko xi daana icha renthe ko ni thetuꞌan rajna bikon na̱ thi juinthaꞌa, ko ni teꞌi chjana xroon thi betaxin juachaxin ixin rugitsexin ni bagithikaon Jesús binthe ngain rajna Damasco. Ko jaꞌan kjui nthi̱ꞌa̱ ixin rugikian na̱ nthiꞌi Jerusalén ko rugintja ná na̱.
ACT.22.6	’Ko ngatja nthiꞌá are uchiaon ridaso rajna Damasco inchin ngusine nchaꞌon, kuingixinbeꞌo suji naa xruꞌi ngandajin na. 
ACT.22.7	Ko baritsinga ngataꞌa nunthe. Kuthejan kuian naa thee chujni ndachjejin na: “Saulo, Saulo, ¿unda ruena?” 
ACT.22.8	Kuthejan jaꞌan banchiangia ko ndachrjan: “¿Kensen Suixin?” Ko jeꞌe ndachjejin na: “Jaꞌan Jesús, thi juixin rajna Nazaret, thi jaꞌa ningakuꞌen ko rueꞌe.” 
ACT.22.9	Ko chujni kjuiꞌan bikon na̱ xruꞌi jiꞌi ko anto xraon na̱ aro jeꞌe na̱ kuinxinꞌa na̱ thee thi nichjana. 
ACT.22.10	Kuthejan jaꞌan ndathjan: “¿Keꞌe rinao Suixin ixin sinthaꞌa?” Ko jeꞌe ndachjejin na: “Dingathjen ko sathji rajna Damasco. Nthi̱ꞌa̱ rundathjo na̱ kain thi sincheꞌe.” 
ACT.22.11	Ko thi xruꞌi suji kungiixin juinchekajin na. Ko chujni kjuiꞌan tse na na̱ rana ko sakjuiꞌan na̱ rajna Damasco.
ACT.22.12	’Nthi̱ꞌa̱ beꞌe naa xii biꞌin Ananías. Ko xii mee anto jian xa ko bagithikaon xa ley bayée Moisés. Ko kain ni judío binthe rajna Damasco anto jian banichja na̱ ixin jeꞌe xa. 
ACT.22.13	Ko Ananías juii bitsjena ko ndachjejin na: “Saulo, jaꞌa sikon inaa.” Ko are jeꞌe juexin nichja, kjan bikon inaa, ko nchao bikon Ananías. 
ACT.22.14	Kuthejan Ananías ndachjejin na: “Ndo Dioe ni xrachrjeꞌan ná ukuinchiaꞌa ndo ixin tsunuꞌa thi rinao ndo, ko sikon Jesús, thi xruꞌin thi jianꞌa bincheꞌe ko tsiꞌin thee Jesús. 
ACT.22.15	Ko jaꞌa runichja juajnee Jesús ngain kainxin chujni ko jaꞌa tsekiꞌin na̱ thi bikon ko thi kuiꞌin. 
ACT.22.16	Ko chuenꞌa icha. Dingathjen ko dithikaon Jesús, digithe ko danchieꞌe ndo ixin sinthatjañaꞌa ndo kain thi jianꞌa bincheꞌe.”
ACT.22.17	’Ko are kjan na Jerusalén, kjui ngain niꞌngo ixin nichjaa Ndo Dio ko nthi̱ꞌa̱ xraa jituxinanxin bikon Jesús, 
ACT.22.18	ko ndachjejin na: “Sathjixin rajna Jerusalén ixin nthiꞌi sithikaonꞌa na̱ thi jaꞌa rindache na̱ ixin jaꞌan.” 
ACT.22.19	Ko jaꞌan ndathjan: “Jesús, kain chujni teꞌi nuꞌe na̱ ixin jaꞌan bakji ngain kain niꞌngo ixin tse kain ni bagithikaon ngajin ko bagintja na̱ ko bakiaxian na̱ ngain nduꞌa xiiso. 
ACT.22.20	Ko are chujni kuaxin na̱ xro Esteban ixin banichja juajnaa, jaꞌan bariꞌi nthi̱ꞌa̱ ko bikon. Ko kai ndachrjan nchao jii kaduꞌen ra ko kai barinda lunthue ni kjuaaya.” 
ACT.22.21	Aro Jesús ndachjejin na: “Sathji ixin jaꞌan ruruaꞌan ngain chujni jeꞌa judío.”
ACT.22.22	Ko jeꞌo jiꞌi kuiꞌin na̱, ko kuexiꞌin na̱ kuyao na̱:
ACT.22.22	—¡Icha jian xii jiꞌi ndaseꞌen xa! ¡Jikininxinꞌa sechon xa!
ACT.22.23	Ko chujni xratetuyao na̱ ko tuntsjenga lunthue na̱ ko tja na̱ jinche ngatauꞌen chrintho. 
ACT.22.24	Ko xi thetuꞌen xi soldado kuetuꞌan xa ruxranxiꞌin xa Pablo ngaxiꞌin thi binthe xi soldado. Ko xi thetuꞌan ndache xi soldadue ixin rugintja xa Pablo ixin runchekendueꞌe xa ñao ixin unda jañaa tuyauthe na̱ jeꞌe. 
ACT.22.25	Ko are juexin kuia xa Pablo ixin rugintja xa, jeꞌe ndache xi thetuꞌan beꞌe nthi̱ꞌa̱:
ACT.22.25	—¿Achunda ra juachaxin ixin sintja ra naa chujni romano ko xraduenꞌa na̱ jie̱?
ACT.22.26	Are xi thetuꞌan kuiꞌin xa jiꞌi, sakjui xa ko ndache xa xi baketuꞌen icha xi soldado ko ndachro xa:
ACT.22.26	—¿Keꞌe sincheꞌe suixin?, ixin xi jiꞌi naa chujni romano.
ACT.22.27	Kuthejan xi baketuꞌen icha xi soldado kunchieꞌen xa ko banchiangiꞌi xa Pablo:
ACT.22.27	—¿Andua jaꞌa naa chujni romano?
ACT.22.27	Ko Pablo batheꞌe:
ACT.22.27	—Jaan, ndua.
ACT.22.28	Kuthejan thi baketuꞌen xi soldado ndachro:
ACT.22.28	—Jaꞌan kjuenga ꞌna tsjé tumi ixin kjan na chujni romano.
ACT.22.28	Ko Pablo batheꞌe:
ACT.22.28	—Jaꞌan naa chujni romano na ixin ndudana kjui ndo naa chujni romano.
ACT.22.29	Ko xi soldado rugintja Pablo kuiꞌin xa jiꞌi, kunkjínxin xa ngain Pablo jeꞌe xa kunixin xi baketuꞌen icha xi soldado ixin kunuꞌe xa ixin xi jiꞌi naa xi romano. Ko xraon xa ixin kuiathe xa Pablo.
ACT.22.30	Ko nchaꞌon nduexin xi baketuꞌen xi soldado juinao xa rukunuꞌe xa jian ixin keꞌe bakjangi ni judío ixin Pablo, mexinxin jeꞌe xa bantsjeꞌe xa chia dikiaxin xa Pablo. Ko ruaꞌan xa juajna juii kain xi daana icha thetuꞌan ko kain ni baketuꞌan rajna, kuthejan bantsje xa Pablo ko banchiangiꞌi xa ngathexin kon na̱.
ACT.23.1	Pablo tsjeꞌe ngain kain ni daana ko ni thetuꞌan ko ndache na̱:
ACT.23.1	—Jaꞌa ra xro Israel ra, jaꞌan chrjuin tunuꞌe ansenna ngathexin kon Ndo Dio ixin jaꞌan dithikaꞌon thi thetuꞌan ndo.
ACT.23.2	Kuthejan Ananías, xi daana icha renthe, kuetuꞌen ni te chrikee Pablo ixin rukentee na̱ thon ruꞌa. 
ACT.23.3	Ko Pablo batheꞌe:
ACT.23.3	—¡Ndo Dio sintja jaꞌa ixin ncheꞌa inchin ndachro! Jaꞌa taritaꞌa xintaon yaa ixin sinchena jie̱ inchin ndachro ley. Aro ley chjaꞌa juachaxin ixin kuetuꞌen chujni bintja na na̱.
ACT.23.4	Ko ni binthe nthi̱ꞌa̱ ndachro na̱:
ACT.23.4	—¿Unda jañaa datheꞌe xi danee Ndo Dio, xi daana icha renthe?
ACT.23.5	Pablo ndachro:
ACT.23.5	—Jaꞌan benunaꞌa ixin jeꞌe xi daana icha renthe; ixin ngain Xruen Ndo Dio jitaxin: “Nichjaꞌa jianꞌa ixin thi thetuꞌen chujnia.”
ACT.23.6	Kuthejan Pablo kunuꞌe ixin ngagee ni baketuꞌan binthe xi saduceo ko xi fariseo. Mexinxin Pablo nichja suji:
ACT.23.6	—Thiꞌin ra jaꞌa ra xro Israel ra, ixin jaꞌan naa xi fariseo na kai ixin ndudana naa xi fariseo ndo. Ko nthiꞌi tenchena ni ra jie̱ ixin dithikaꞌon ixin ruxechon ni ndadigeꞌen.
ACT.23.7	Ko are juexin ndachro Pablo yaa, xi fariseo ko xi saduceo kuexiꞌin xa kuyauthe choo xa. Ko ndachjeeya xa. 
ACT.23.8	Ixin xi saduceo bandachro xa ixin thi ni ndadigeꞌen irukjanꞌa ruxechon na̱, ko xruꞌin ángel jii ko xruꞌin espíritu jii. Ko xi fariseo bandachro xa ixin, jaan, jii kain yaa. 
ACT.23.9	Ko kain xa tetuyao xa; ko kanxion xi bakjaago ley, xi baruee ni fariseo, bingathjen xa ko ndachro xa:
ACT.23.9	—Xii jiꞌi xruꞌin jianꞌa bincheꞌe xa. Chrujan espíritu o naa ángel nichjee xa, mexinxin nthuchaꞌa ná ansean ná ngain Ndo Dio.
ACT.23.10	Ko icha suji kuyauthe choo xa ko xi baketuꞌen xi soldado bidoꞌo xa juaxraon ixin ruginche na̱ Pablo. Mexinxin kuetuꞌan xa ikanxion xi soldado ixin rugantsjegee xa Pablo ko sarugikao xa ngain nchia te xa.
ACT.23.11	Ko are thie mee, Nchaa ná Jesús kununxiꞌin Pablo ko ndache:
ACT.23.11	—Xraonꞌa, Pablo, ixin jañaa inchin nichja ixin jaꞌan nthiꞌi Jerusalén, jañaa kai runichja nthi̱ꞌa̱ Roma.
ACT.23.12	Ko nduexion kanxion ni judío kjuathexin choo na̱ ixin kexreen ruguen na̱ Pablo. Ko ndache choo na̱ ixin rujineꞌa na̱ ko rugiꞌa na̱ ko rugetsingataꞌa na̱ thi jianꞌa ja̱ ruguenꞌa na̱ Pablo. 
ACT.23.13	Ko ni kjuathexin choo icha de yoo kan na̱. 
ACT.23.14	Ko kjui na̱ ngain kain xi daana thetuꞌan ngain icha xi daana ko ngain ni thetuꞌan rajna ko ndachro na̱:
ACT.23.14	—Jaꞌan ná ndathjan chian ná ixin sineꞌa ná ko siꞌa ná ko tsii thi jianꞌa ngataꞌa ná ja̱ suenꞌa ná Pablo. 
ACT.23.15	Mexinxin jaꞌa ra xro thetuꞌen ra icha xi daana ko ni thetuꞌen rajna, ndache ra xi thetuꞌen xi soldado ixin ndue tsiaꞌo xa Pablo ngathexin kon ra. Ko chijninxion ndachro ra ixin tsjao ra thi kuꞌen jeꞌe. Aro Pablo tsiꞌa ixin jaꞌan ná ruchuan ná ngatja nthiꞌá ixin suꞌen ná.
ACT.23.16	Aro xan kueen, xeꞌen nchri choo, kunuꞌe xan kain yaa, mexinxin kjui xan thi binthe xi soldado ixin bindache xan Pablo thi kuiꞌin xan. 
ACT.23.17	Ko Pablo baye̱e naa xi thetuꞌan ko ndache xa:
ACT.23.17	—Nthatsaꞌan ñao, thjiꞌo xan jiꞌi ngain xi icha thetuꞌan ixin juiaꞌo xan naa juajna.
ACT.23.18	Ko xi thetuꞌan jiꞌi bikao xa xan ngain xi icha thetuꞌan ko ndache xa:
ACT.23.18	—Pablo, thi jiaxiꞌin bayaꞌna ixin bikian xan jiꞌi, ixin jeꞌe xan juiaꞌo xan naa juajna ngajin.
ACT.23.19	Ko thi thetuꞌan tseꞌe raa xan ko bantsjenda xan nchion ko banchiangiꞌi xan:
ACT.23.19	—¿Keꞌe rinao rundachjejin na?
ACT.23.20	Kuthejan jeꞌe xan ndachro xan:
ACT.23.20	—Ni judío kjuathexin choo na̱ ixin ndue sanchiaꞌa na̱ Pablo ixin tsjiꞌo ngathexin kon ni daana ko ni thetuꞌen rajna ixin chijninxion icha jian tsunuꞌe na̱ thi kuꞌen Pablo. 
ACT.23.21	Aro suixin dithikaonꞌa na̱ ixin ngatja nthiꞌá icha de yoo kan ni xii rutsayeꞌe na̱ Pablo. Ko ndachro na̱ sineꞌa na̱ ko siꞌa na̱ ko setsingataꞌa na̱ thi jianꞌa, ja̱ suenꞌa na̱ Pablo ko utetsaaya na̱ jeꞌo techuꞌen na̱ ixin suixin sinchechieꞌen Pablo.
ACT.23.22	Kuthejan xi thetuꞌan ndache xan, ixin xruꞌin ni rukekiin xan thi jeꞌe xan ndachro xan ngain xa.
ACT.23.23	Kuthejan thi baketuꞌen xi soldado baye̱e yoo xi thetuꞌan ko ndache xa:
ACT.23.23	—Sikoo yoo renkia xi soldado tsjixin ruthee ko nii kan ko the xi sinthetaꞌa kunxin ko yoo renkia xi soldado sikao lanzee xa. Ko kainxin ra sathji ra thie inchin las nueve ngain rajna Cesarea. 
ACT.23.24	Ko kai kuetuꞌan xa tsjajiꞌin xa kanxion kunxin ixin setaꞌa Pablo. Ko kai ndachro xa dinthenda ra ixin xruꞌin tsuꞌen Pablo ko jian siji ngain Félix, xi thetuꞌan Judea.
ACT.23.25	Ko xi teꞌi bikao xa naa xroon dikji̱n xi thetuꞌen kain xi soldado, ko jaꞌin ndachro xron:
ACT.23.26	“Jaꞌan Claudio Lisias ko dichjaꞌa juajna suixin Félix, xii anto jian thetuꞌan. 
ACT.23.27	Ni thetuꞌan ni judío tse na̱ xii jiꞌi ko binao na̱ naruguenxon na̱ xa. Aro jaꞌan kununa ixin xii jiꞌi naa chujni romano, mexinxin jaꞌan kjui kunixin tsjé xi soldaduna ko bantsjexin xa ngaa raa ni judío. 
ACT.23.28	Ko jaꞌan juinaꞌo rukununa keꞌe tjangixin na̱ xa ko mexinxin kjuiꞌan xa ngathexin kon ni ncheꞌe jie̱ ngain rajna. 
ACT.23.29	Ko jañaa kununa ixin ni judío anto teduñao na̱ ngain xa, jeꞌo ixin dithikaonꞌa xa ley na̱. Aro jikininxinꞌa seꞌen xa ko jikininxinꞌa siaxiꞌin xa ngain nduꞌa xiiso. 
ACT.23.30	Kuthejan kuian ixin kanxion ni judío kjuathexin choo na̱ ixin naruguenxon na̱ Pablo. Mexinxin jaꞌan ruaꞌan Pablo ngajin suixin. Ko ndathjan ni judío tsii na̱ sichro na̱ jie̱ ngajin.”
ACT.23.31	Ko xi soldado bincheꞌe xa inchin bituꞌen xa. Ko are kunaxin xeꞌe sabikao xa Pablo ngain Antípatris, ngain nchianduꞌa xi soldado. 
ACT.23.32	Ko nduexin xi soldado, xi binthekixin ruthee, sakjan xa thi juixin xa. Ko xi tetaꞌa kunxin sabikao xa Pablo ngain rajna Cesarea. 
ACT.23.33	Ko are biji xa ngain rajna Cesarea, bajon xa xroon ngain xi thetuꞌan rajna ko kai kuinthuꞌe xa Pablo nthi̱ꞌa̱. 
ACT.23.34	Ko are juexin kjuao xa xroon, banchiangiꞌi xa Pablo thinoo rajnee. Ko are kunuꞌe xa ixin Pablo juixin nuntheꞌe Cilicia, 
ACT.23.35	ndache xa:
ACT.23.35	—Jaꞌan tsian thi rundachro jaꞌa are tsii ni sichro jie̱ ixin jaꞌa.
ACT.23.35	Kuthejan kuetuꞌen xa xi soldado ixin benda xa Pablo ngaxiꞌin nchia binchechjian Herodes.
ACT.24.1	Are batho naꞌo nchaꞌon, Ananías, xi daana icha renthe, biji Cesarea kunixin kanxion ni baketuꞌan chujni judío. Ko kai bikao na̱ naa xi nichjaxin na̱ biꞌin Tértulo. Kain ni teꞌi kjui na̱ ngathexin kon xi thetuꞌan Cesarea ixin bichro na̱ jie̱ ixin Pablo. 
ACT.24.2	Ko are Pablo kunchieꞌen ngain xi thetuꞌan, Tértulo kuexiꞌin kjuangiꞌi Pablo ko ndache Félix xi thetuꞌan:
ACT.24.2	—Thexruxiꞌan ra suixin ixin jian diketuꞌan ko thetoꞌa ná. Ko nuntheꞌna ná jian jii ixin suixin kunixin jian juaxraxaon diketuꞌan. 
ACT.24.3	Suixin Felix, nthasayaꞌa ra ixin anto jian dincheꞌe, ko ixin kain thi jian texin ná. 
ACT.24.4	Ko jaꞌan ná rinaoꞌa ná sinthachrjanꞌa ra. Aro nthatsaꞌan ra ñao, dekinna ni ra nchion thi rundachrjan ná. 
ACT.24.5	Jaꞌan ná kununa ná ixin xii jiꞌi xraa naa chin juii ngayena ná ko ncheñao xa chujni. Ko ngain kain nunthe kjui xa juinchexrunga xa chujni judío. Ko xi jiꞌi xi thetuꞌen chujni nchegiꞌin na̱ nazareno. 
ACT.24.6	Ko jeꞌe xa juinao xa runcheꞌe xa naa thi jianꞌa ngain ninguna ná. Ko mexinxin tse ná xa ko kuiaxian ná xa ixin runthaꞌa ná jie̱ inchin chro leyna ná. 
ACT.24.7	Aro Lisias, xi thetuꞌen xi soldado, anto chrintho bincheꞌe xa ko bantsjena ná xa Pablo. 
ACT.24.8	Ko suixin nchao sinchekendueꞌen ñao Pablo ko sikunuꞌa ixin kain thi tetjangia na̱ jiꞌi, jaan ndua.
ACT.24.9	Ko chujni judío te nthi̱ꞌa̱ kai xrajeꞌo ndachro na̱ inchin ndachro Tértulo. 
ACT.24.10	Kuthejan Felix, xi thetuꞌan, raa xa ndachexin xa Pablo ixin runichja. Ko Pablo ndachro:
ACT.24.10	—Jaꞌan nuna ixin suixin anto tsjé nano dincheꞌe jie̱ ngain nunthe jiꞌi. Mexinxin anto chaꞌna ixin nchao runichja ko rundachrjan ixin nduaꞌa thi tetjangi na chujni teꞌi. 
ACT.24.11	Ko suixin nchao sanchangi ko sikunuꞌa ixin jai bithja theyoo nchaꞌon jaꞌan kjui Jerusalén ixin juinthasayaa Ndo Dio. 
ACT.24.12	Ko xruꞌin ni rituyauthekiꞌan ngaxiꞌin niꞌngo icha renthe ko xruꞌin ni juinthaketo ngain icha niꞌngo, ko xruꞌin ni juinthaketo ngagaꞌa rajna. 
ACT.24.13	Ko chujni teꞌi chundaꞌa na̱ keꞌe tsjanginanxin na ixin kain thi ndachro na̱ nduaꞌa. 
ACT.24.14	Aro thi jaꞌan thenduan ñaꞌo ixin nthasayaa Ndo Dioe ni xrachrjenꞌna ko dithikaꞌon kain thi jitaxin xroon dikji̱n ni bagayée juajnee Ndo Dio ko kai thi jitaxin ngain ley, ko jiꞌi thi nthiꞌá narua riruaa. Aro ni judío ndachro na̱ ixin ujee nthasayaa Ndo Dio. 
ACT.24.15	Ko jaꞌan kai chuan inchin ni teꞌi chuꞌen ixin Ndo Dio sinchexechon Ndo ni ndabinthegeꞌen, ni jian ko ni jianꞌa bincheꞌe. 
ACT.24.16	Mexinxin jaꞌan kain nchaꞌon rinaꞌo sinthaꞌa thi jian ixin ansenna chrjuin tsunuꞌe ngathexin kon Ndo Dio ko ngathexin kon chujni.
ACT.24.17	’Ko tsjé nano ngaria ikanxion rajna. Kuthimejan kjan na nuntheꞌna ko bikiaan tumi ni nuntheꞌna ko kjan na ixin rugajon thi juinthaaya ngain Ndo Dio. 
ACT.24.18	Ko kain jiꞌi rinthaꞌa ngaxiꞌin niꞌngo icha renthe ko are juexin kurua na, kanxion ni judío juixin Asia bithjaxin na na̱ ngaxiꞌin niꞌngo ko tsjéꞌa chujni binthe ngajin ko xruꞌin ni juinthañao. 
ACT.24.19	Ko ni juixin Asia, ni yaa ni rukii rugichro jie̱ ixin jaꞌan ja̱ chrujan jianꞌa juinthaꞌa. 
ACT.24.20	O rundachro ni te nthiꞌi, ¿achrujan thi jianꞌa juinthaꞌa are bariꞌi ngathexin kon ni ncheꞌe jie̱ ngain rajna Jerusalén? 
ACT.24.21	¿Ajeꞌa are bariꞌi ngagee na̱ ko nichja seen: “Ixin ni ndadigeꞌen rukjan ruxechon na̱ inaa, ajeꞌa yaa tenchenanxin ra jie̱”?
ACT.24.22	Ko are Félix kuiꞌin yaa, kuinthuꞌe kexeꞌo inaa nchaꞌon runcheꞌe jie̱ ixin benuꞌe jian kexreen ncheꞌe ni bagithikaon Jesús, ko ndache na̱:
ACT.24.22	—Are tsii Lisias, xi thetuꞌen xi soldado, xi yaa xi rundachjejin na keꞌe thetuxin ra.
ACT.24.23	Kuthejan Félix kuetuꞌen xi thetuꞌen xi soldado ixin xrarukiaxiꞌin xa ko rugenda xa Pablo. Ko kai kuetuꞌan xa ixin rukajanda xa runcheꞌe Pablo chrujan thi rujinao, ko kai rukajanda xa ni chunxin Pablo rukunchieꞌen na̱ ngain jeꞌe ixin rukjengijna na̱.
ACT.24.24	Batho kanxion nchaꞌon, kuthimejan Félix ko chriꞌi, nchri biꞌin Drusila, kai judía nchra, ko jeꞌe baye̱e Pablo. Ko kuiꞌin nichja Pablo ixin kexreen dithikaon ni Jesucristo. 
ACT.24.25	Aro Pablo kuexiꞌin nichjee Félix ixin kexreen sincheꞌe ni jian ngathexin kon Ndo Dio, ko chroꞌa sincheꞌe ni inchin nthauꞌe ni rinao ko kexreen Ndo Dio sincheꞌe jie̱ ngain kain chujni. Ko are Félix kuiꞌin kain yaa, xraon ko ndachro:
ACT.24.25	—Anchee sathji. Ko are nchao tsjuan ná usayaꞌa inaa.
ACT.24.26	Ko Félix tsjé nthiꞌá bagaye̱e̱ Pablo ixin bakjao. Aro Félix tunao ixin Pablo rugajon tumi rukanchrjandaxin sarukji. 
ACT.24.27	Ko jañaa batho yoo nano, kuthimejan Félix bachrjeꞌe juachaxin baketuꞌan ko kuexiꞌin kuetuꞌan naa xii biꞌin Porcio Festo. Ko Félix juinao jian rugithuꞌe ngain ni judío, mexinxin xrakuinthuꞌe Pablo ngain nduꞌa xiiso.
ACT.25.1	Festo biji ngain rajna Cesarea ixin kuexiꞌin kuetuꞌan. Ko nchaꞌon ninxin sakjui Jerusalén. 
ACT.25.2	Ko nthi̱ꞌa̱ xi thetuꞌen icha xi daana ko ni judío icha thetuꞌan juichro na̱ jie̱ ixin Pablo. 
ACT.25.3	Ko ni teꞌi anto juinchetseꞌen na̱ ñao Festo ixin ruketuꞌan rugikao na̱ Pablo ngain rajna Jerusalén. Ko runcheꞌe na̱ thi kjuathexin choo na̱ ixin ruguen na̱ Pablo ngatja nthiꞌá. 
ACT.25.4	Aro Festo batheꞌe:
ACT.25.4	—Pablo xraseaxiꞌin nthi̱ꞌa̱ Cesarea ko jaꞌan xraxaꞌon rukjan na tuin nthi̱ꞌa̱.
ACT.25.5	Ko kai ndache na̱:
ACT.25.5	—Mexinxin xro icha thetuꞌan ra tsji ra ngajin nthi̱ꞌa̱ Cesarea ko dichro ra jie̱ ixin Pablo, ja̱ chrujan jianꞌa bincheꞌe.
ACT.25.6	Ko Festo xrabithuꞌe inchin jni o the nchaꞌon ngain rajna Jerusalén, kuthejan sakjan rajna Cesarea. Ko nduexion betaꞌa xintaon thi dinthetaꞌa ni thetuꞌan ko kuetuꞌan rukiaꞌo na̱ Pablo. 
ACT.25.7	Ko are Pablo bixiꞌin, xrathe tsjé ni judío juixin Jerusalén ko kuexiꞌin na̱ kjuangiꞌi na̱ ixin anto tsjé thi jianꞌa bincheꞌe, aro ni judío chroꞌa juinchegithikaon na̱ Festo ixin nduaxin Pablo bincheꞌe thi jianꞌa. 
ACT.25.8	Kuthejan Pablo ndachro:
ACT.25.8	—Jaꞌan xruꞌin thi jianꞌa juinthaꞌa ngain ley ni judío, ko ngain niꞌngo icha renthe, ko xruꞌin jianꞌa juinthaꞌa ngain ni thetuꞌan Roma.
ACT.25.9	Aro Festo binao rugithuꞌe jian ngain ni judío, mexinxin ndache Pablo:
ACT.25.9	—¿Arinao tsji Jerusalén?, ko nthi̱ꞌa̱ jaꞌan sinthaꞌa jie̱.
ACT.25.10	Ko Pablo batheꞌe:
ACT.25.10	—Jaꞌan riꞌi nthiꞌi thi nchexin jie̱, suixin Festo, ko nthiꞌi thi suan na jie̱ ko suixin nuꞌa jian ixin jaꞌan xruꞌin thi jianꞌa juinthaꞌa ngain ni judío. 
ACT.25.11	Ja̱ chrujan thi jianꞌa juinthaꞌa, jaꞌan ruxrajon na seꞌen na. Aro thi tjanginanxin na̱ jiꞌi, jeꞌa ndua. Ko xruꞌin chujni chunda juachaxin sajon na jaꞌan ngain ni judío. Ko jaꞌan danchia ixin xi thetuꞌan Roma sinchena jie̱.
ACT.25.12	Ko Festo kjuao ni bakjengijna, kuthejan ndache Pablo:
ACT.25.12	—Jaꞌa banchia ixin xi thetuꞌan Roma sinthaꞌa jie̱, ngain xa tsji.
ACT.25.13	Ko batho kanxion nchaꞌon, xi rey Agripa ko Berenice, nchri choo xa, kjui na̱ Cesarea ixin bitsjeꞌe na̱ Festo. 
ACT.25.14	Ko ixin jeꞌe na̱ bithuꞌe na̱ tsjé nchaꞌon nthi̱ꞌa̱, mexinxin Festo kuekiin Agripa thi jituꞌen ixin Pablo. Ko ndachro:
ACT.25.14	—Nthiꞌi jii naa xii kuinthuꞌe Félix ngain nduꞌa xiiso. 
ACT.25.15	Ko are jaꞌan kjui Jerusalén xi daana thetuꞌan ngain icha xi daana ko ni thetuꞌan rajna juichro na̱ jie̱ ngajin na. Ko juinao na̱ ixin jaꞌan ruketuꞌan ruguen na̱ Pablo. 
ACT.25.16	Aro ndathjan na̱ ixin jaꞌan ná, xro romano ná, chroꞌa tsetuꞌan ná seꞌen naa chujni are xra tunchienꞌa chujni kjuangiꞌi ixin thi jianꞌa bincheꞌe. Ko thi chujni jiduꞌen jie̱ jikininxin runichja kai. 
ACT.25.17	Mexinxin are ni judío juii na̱ nthiꞌi, jaꞌan nduexin baritaꞌa ntha xintaunna ko baya̱a Pablo. 
ACT.25.18	Aro ni kjuangiꞌi nichjaꞌa na̱ ixin anto jianꞌa bincheꞌe, inchin jaꞌan bixraxaꞌon. 
ACT.25.19	Ko jeꞌo ndachro na̱ ixin jeꞌe dithikaonꞌa inchin jeꞌe na̱ dithikaon na̱. Ko nichja na̱ ixin naa xii biꞌin Jesús thi undabeꞌen. Aro Pablo ndachro ixin xii mee xra jichon xa. 
ACT.25.20	Ko jaꞌan benunaꞌa kexreen rujinthaꞌa jie̱ jiꞌi, mexinxin jaꞌan banchiangia Pablo arinao tsji Jerusalén ixin sueꞌen jie̱ nthi̱ꞌa̱. 
ACT.25.21	Aro Pablo banchia ixin Augusto César runcheꞌe jie̱ ngain. Mexinxin kuetuꞌan ixin xra tarugiaxiꞌin, rugeja naa nchaꞌon rugikaan Roma.
ACT.25.22	Kuthejan Agripa ndache Festo:
ACT.25.22	—Kai jaꞌan rinaꞌo tsian thi rundachro xii yaa.
ACT.25.22	Festo batheꞌe:
ACT.25.22	—Ndue tsiꞌin thi rundachro xa.
ACT.25.23	Ko nduexin Agripa ko Berenice, ko xi thetuꞌan xi soldado, ko chujni icha renthe binthe ngain rajna bixiꞌin na̱ nchia kunixin jié juasaaya. Ko Festo kuetuꞌan rugixrakua Pablo ko rugeꞌe ngathexin kon na̱. 
ACT.25.24	Kuthejan Festo ndachro:
ACT.25.24	—Rey Agripa ko kainxin ra xro juiꞌi ra nthiꞌi, jai ngathexin kon ra jii xii jiꞌi, ixin tsjé ni judío ngain Jerusalén ko nthiꞌi Cesarea juichro na̱ jie̱ ixin xii jiꞌi. Ko kainxin nchaꞌon danchia na na̱ ixin suꞌen xa. 
ACT.25.25	Aro jaꞌan xraxaꞌon ixin jeꞌe xa tsjéꞌa jianꞌa bincheꞌe xa ixin rukininxin rugeꞌen xa. Ko ixin jeꞌe xa banchia xa ixin Augusto xi thetuꞌan Roma, mee xi sincheꞌe xa jie̱, mexinxin jaꞌan undachrjan ruruaꞌan ngain xa. 
ACT.25.26	Aro jaꞌan xruꞌin jianꞌa bithjaa xii jiꞌi ko xruꞌin chunda rukji̱an xi thetuꞌan Roma. Mexinxin bikian xa ngathexin kon ra, ko icha ixin suixin rey Agripa nchekendueꞌen ñao xa ko jañaa tsian thi rukji̱n na ngain xi thetuꞌan 
ACT.25.27	ixin nchaoꞌa jii ixin jaꞌan ruruaꞌan naa thi jiaxiꞌin ko rundachrjanꞌa keꞌe biaxinxin xa.
ACT.26.1	Kuthejan Agripa ndache Pablo:
ACT.26.1	—Jaxon nchao nichja ixin thi jaꞌa bincheꞌe.
ACT.26.1	Ko Pablo batsiin raa ixin kain na̱ rukiꞌin na̱ kain thi runichja ko ndachro:
ACT.26.2	—Anto chaꞌna ixin nchao runichja ngathexin kon, suixin rey Agripa, ixin kain thi jianꞌa nichja ni judío ixin jaꞌan. 
ACT.26.3	Ko icha ixin suixin dichunxin kain thi nthaꞌa ná xro judío ná ko kai thi thetuxin ná. Mexinxin nthatsaꞌan ñao, duñaoꞌa ko dekinna thi runichja.
ACT.26.4	’Kainxin ni judío bechunxin na na̱ kexreen barichon ngain rajnana ko ngain rajna Jerusalén are xra xa xii na. 
ACT.26.5	Ko jeꞌe na̱ chunxin na na̱ ko nchao rundathjo na̱ ixin jaꞌan naa fariseo na. Ko kain ni fariseo chrintho na̱ ko anto dithikaon na̱ ley. 
ACT.26.6	Ko jai ni judío tenchena na̱ jie̱ ixin dithikaꞌon thi ndachro Ndo Dio ngain ni xrachrjenna ná ixin ni ndadigeꞌen ruxechon na̱. 
ACT.26.7	Ko chujnia ná, ni theyoo xeꞌen Israel, chuan ná sikuꞌen thi nichja Ndo Dio ngain ni xrachrjeꞌan ná. Mexinxin nthasayaa ná Ndo Dio nchaꞌon ko thie. Ko jiꞌi thi tjanginanxin ni judío. 
ACT.26.8	¿Ana jaꞌa ra dithikaonꞌa ra ixin Ndo Dio sinchexechon ni ndadigeꞌen?
ACT.26.9	’Are saꞌo jaꞌan baxraxaꞌon ixin rugunda runthaꞌa thi jianꞌa ngain ni bagithikaon Jesús thi Nazaret. 
ACT.26.10	Ko jañaa banthaꞌa ngain rajna Jerusalén. Ko xi daana thetuꞌan ngain icha xi daana chjana xa juachaxin kuiaxian tsjé ni bagithikaon Jesús. Ko are baguen na̱ ni bagithikaon, jaꞌan bandachrjan ixin nchao jii. 
ACT.26.11	Ko tsjé nthiꞌá bagintja na̱ ixin rundachro na̱ ke dithikaonꞌa na̱ ngain Jesús, ko jiꞌi banthaꞌa ngain kain ningue rajna. Ko jaꞌan anto baningakuan na̱ ko baruaa na̱ ngain nunthe jeꞌa nuntheꞌna ná.
ACT.26.12	’Ko jiꞌi bitunna runthaꞌa are kjui rajna Damasco kunixin juachaxiin xi daana thetuꞌan ngain icha xi daana. 
ACT.26.13	Aro ngatja nthiꞌá are sarithji rajna Damasco, inchin ngusine nchaꞌon, naa xruꞌi juixin ngajni juinchengasanthe na ná, jaꞌan kunixin ni rithjiꞌan, ko thee xruꞌi icha suji ke thee nchaꞌon. 
ACT.26.14	Ko kain ná binthji ná ngataꞌa nunthe. Ko jaꞌan kuian naa thee chujni nichjananxin ngiguaꞌna hebreo ko ndachro: “Saulo, Saulo, ¿unda ningakunna ko ruena? Jaꞌo rituniꞌa ixin xraa kuxinthaa are xrantue ba kon rejon dekaxin na̱ ba.” 
ACT.26.15	Kuthejan ndachrjan: “¿Kensen, Suixin?” Ko Nchana Jesús, ndachro: “Jaꞌan Jesús na, thi jaꞌa ningakuꞌen ko rueꞌe. 
ACT.26.16	Jai dingathjen ko thiꞌin thi rundathjo: Jai kununxinna ngajin ixin sinthakjan naa xi nchexrana ko runichja thi nuꞌa ixin jaꞌan, ko kai tsjaago thi xra tsjaguꞌa. 
ACT.26.17	Ko jaꞌan rithetuꞌan tsji ngain ni judío ko ni jeꞌa judío ko jaꞌan sakuꞌan ko tsajandaꞌa na̱ are jeꞌe na̱ sinao na̱ sinthaniꞌa na̱. 
ACT.26.18	Ko jaꞌan thetuꞌan tsji ngain na̱ ixin sinchekueꞌen na̱ thi ndua ko tsinthuꞌe na̱ kain thi jianꞌa ncheꞌe na̱ ko jañaa sithikaon na̱ Ndo Dio ko sithikaonꞌa na̱ nchiijin. Ko sithikaon na na̱ jaꞌan ko sinthatjañaa na̱ kain thi jianꞌa ncheꞌe na̱. Ko sinthe na̱ ngayee chujni ubithikaon na̱ jaꞌan nthi̱ꞌa̱ ngajni.”
ACT.26.19	’Mexinxin, suixin rey Agripa, jaꞌan bithikaꞌon kain thi ndachro Jesús are kununxinna. 
ACT.26.20	Ko saꞌo nichjaa ni te rajna Damasco, kuthimejan nichjaa ni te rajna Jerusalén, kuthimejan nichjaa ni te nguii nuntheꞌe Judea ko kai ni jeꞌa judío. Ko ndathjan na̱ tsintuꞌe na̱ kain thi jianꞌa ncheꞌe na̱ ko rukjan na̱ ngain Ndo Dio. Ko sincheꞌe na̱ kain thi jian ko jañaa sikunxin ni ixin jaan dithikaon na̱ Ndo. 
ACT.26.21	Ko ixin thi kuekiꞌan jiꞌi, ni judío tse na na̱ ngain niꞌngo ko juinao na̱ ruguen na na̱. 
ACT.26.22	Aro jaꞌan Ndo Dio kjuengijna na ko xraruaa ndo, mexinxin tjagua ni chunda tumi ko ni nua. Ko jaꞌan xruꞌin thi jee ritjaago, jeꞌo thi nichja Moisés ko thi banichja ni bayée juajnee Ndo Dio ixin thi rukuꞌen. 
ACT.26.23	Ixin thi Cristo anto tangi rukuꞌen ko rugeꞌen, aro jeꞌe thi saꞌo ruxechon ko jeꞌe runchengaseꞌen ni judío ko ni jeꞌa judío ko rukjaago kexreen rutjañeꞌe na̱ kain thi jianꞌa ncheꞌe na̱ ko rukjan na̱ inaa chujni narua.
ACT.26.24	Are Pablo nichja kain yaa, Festo kuyao suji:
ACT.26.24	—¡Pablo, jaꞌa ndadixinga!, ixin anto tangi xroon.
ACT.26.25	Aro Pablo batheꞌe:
ACT.26.25	—Naꞌi, jaꞌan dixingaꞌa na ixin kainxin thi jaꞌan ndachrjan, jaan, thinxin ni, ko jaan, ndua. 
ACT.26.26	Ko nthiꞌi jii rey Agripa ko jeꞌe chunxin jian kain jiꞌi. Mexinxin xraonꞌa na nichja ngathexin kon jeꞌe ko jaꞌan nuna ixin jeꞌe jian chunxin kain jiꞌi ixin kain thi kjuan ná jiꞌi, jeꞌa jima kuꞌen.
ACT.26.27	Kuthimejan Pablo ndache rey Agripa:
ACT.26.27	—Suixin, ¿adithikaon thi dikji̱n ni bayée juajnee Ndo Dio? Jaꞌan nuna ixin, jaan, digithikaon.
ACT.26.28	Kuthimejan Agripa ndachro:
ACT.26.28	—¡Abeo nchiunchjaon ko runchegithikaon na ngain Cristo!
ACT.26.29	Kuthimejan Pablo ndachro:
ACT.26.29	—¡Maski see o seꞌa, rundachro Ndo Dio jeoꞌa suixin rugithikaon, kaxon kain ni tethinna jai rukjan na̱ inchin jaꞌan, aro ruchriaxinꞌa raa na̱ kunixin chia inchin jaꞌan!
ACT.26.30	Kuthejan rey Agripa, Festo, Berenice ko kain ni te nthi̱ꞌa̱ bingathjen na̱, 
ACT.26.31	ko bachrjexin na̱ nthi̱ꞌa̱ ko jeꞌo na̱ kjuao choo na̱ ko ndachro na̱:
ACT.26.31	—Xii jiꞌi xruꞌin thi jianꞌa bincheꞌe xa ixin rukininxin rugeꞌen xa ko kaxon jikininxinꞌa rugiaxiꞌin xa.
ACT.26.32	Ko Agripa ndache Festo:
ACT.26.32	—Xii jiꞌi nchao rukajanda ni xa, ja̱ rundachroꞌa xa ixin César runcheꞌe xa jie̱.
ACT.27.1	Kuthimejan kjuao choo Festo ko Agripa ixin sajon na̱ Pablo ngain rajna Roma, nuntheꞌe Italia. Mexinxin bajon na̱ Pablo ko ikanxion ni bintheaxiꞌin ngain naa xi thetuꞌan xi soldado biꞌin Julio. Ko Julio kjui naa xi baketuꞌen tsjé xi soldado bagenda Augusto, rey thetuꞌan nguixin nunthe Roma. 
ACT.27.2	Ko kuanito ná naa ntha barko jidachrjexin ngain rajna Adramitio ko sarukji ná ngandeꞌe nunthe Asia. Ko kai beꞌe ngajin ná Aristarco, naa xi Macedonia juixin rajna Tesalónica. 
ACT.27.3	Ko nduexion baso ná rajna Sidón. Ko nthi̱ꞌa̱ Julio chrjuin nichjee Pablo ko juinchechrinthuꞌa ko kuanchrjanda Pablo banianxin ntha barko ko bitsjeꞌe ni jian bagakao ko ni teꞌi chjee na̱ thi bundeꞌe. 
ACT.27.4	Ko bachrjexin ná Sidón kuataon ná ndachaon inchin jithii chrintho, ko kunchian ná ngandeꞌe nunthe jii ngusine ndachaon diꞌin Chipre ko nunthe jiꞌi kayakuenna ná chrintho. 
ACT.27.5	Kuthimejan sakjui ná ngandeꞌe nuntheꞌe Cilicia ko nunthe Panfilia ko baso ná rajna Mirra ngain nuntheꞌe Licia.
ACT.27.6	Ko xi baketuꞌan xi soldado bithja xa naa ntha barko juixin rajna Alejandría ko sajithji ntha ngain nunthe Italia. Ko ntha mee juinchekanito na̱ ná ixin sarukji ná Roma. 
ACT.27.7	Ko tsjé nchaꞌon kuataon ná jinda ko anto yao kjui ntha barko ko tangi baso ná chiaon rajna Gnido ixin chrintho xratedetan ná chrintho inchin satethji ná. Mexinxin bathunda ná chiaon nunthe jii ngusine ndachaon diꞌin Salmón ko kai yauchjan bathunda ná nunthe jii ngusine ndachaon diꞌin Creta ixin nthi̱ꞌa̱ icha sujiꞌa chrintho beꞌe. 
ACT.27.8	Ko tangi kuataon ná ndachaon ngandeꞌe rajna teꞌi, ko baso ná naa nganda ndachaon diꞌin Buenos Puertos ko nunthe jiꞌi jii chiaon rajna diꞌin Lasea.
ACT.27.9	Ko tsjé nchaꞌon juinthatjangi ná ko anto tangi rukataon ntha barko jinda ixin jitunchiaon kunithjaue kin, nchaꞌon utathjexin naa kiai are nchekjaaño ni judío. Mexinxin Pablo nichjee kain ni tethji ngain ntha barko 
ACT.27.10	ko ndachro:
ACT.27.10	—Tsjexinxin ra, jaꞌan tununa anto tangi seꞌe thi tsji ná jai ixin sinthutjaan ná ntha barko ko thi jiyama ntha. Ko kai jaꞌan ná chrujan tsuan ná ja̱ tsji ná.
ACT.27.11	Aro xi thetuꞌen xi soldado icha bithikaon xa thi xi ntha barkue ko xi deka ntha barko ko bithikaonꞌa xa Pablo. 
ACT.27.12	Ixin Buenos Puertos jeꞌa jian sithuꞌe ntha barko ngain kunithjaue kin, mexinxin tsjé na̱ xraxaon na̱ ixin icha jian rugachrjexin ná nthi̱ꞌa̱ ko rugaso ná rajna Fenice ko nthi̱ꞌa̱ rugathuaxin ná kunithjaue kin. Ko Fenice jii ngain nunthe Creta ko nthi̱ꞌa̱ nchao rugachrjexin ni no sureste o no noroeste.
ACT.27.13	Kuthimejan juii naa chrintho juixin no sur ko kusaꞌa suji chrintho, ko xraxaon na̱ ixin xranchao sarukji na̱. Ko sakjui na̱ nuxon ngadeꞌe nunthe Creta. 
ACT.27.14	Ko seꞌa are kuexiꞌin banuthe naa chrintho suji juixin no noreste. Ko chrintho jiꞌi, banchegiꞌin na̱ Euroclidón ko anto suji kuxinka ntha barko. 
ACT.27.15	Ko chrintho jiꞌi kuingajin ntha barko ko chroꞌa sakjuiꞌan na̱ ntha inchin jithii chrintho, mexinxin thi deka ntha ndabinchengathunua ntha inchin sajitji chrintho ko kuajanda na̱ chrintho beka ntha. 
ACT.27.16	Ko batho ná ngain naa nunthe nchiin jii ngusine ndachaon diꞌin Clauda. Ko nthi̱ꞌa̱ dantoꞌa suji jidanuthe chrintho beka ntha barko. Mexinxin maski tangi, batsiin ná ntha lanchachjan ngain ntha barko ixin ruxantheꞌa lanchachjan mee. 
ACT.27.17	Ko are juexin binthakajiin ná ntha lanchachjan, jeꞌe na̱ bundeꞌe na̱ jino jieto kuiathexin na̱ ntha barko ixin rukuntheiꞌa ntha chrintho. Ko baxraon na̱ ixin ntha barko ndarugechrua ntha ngain nchiise diꞌin Sirte ixin nthi̱ꞌa̱ ningaꞌa jinda. Mexinxin binchegania na̱ manta jié ko kuajanda na̱ ixin chrintho beka ntha barko. 
ACT.27.18	Ko nduexin xra beꞌe chrin ko chrintho suji, mexinxin kuexiꞌin na̱ kjuangi na̱ jinda thi jiyama ntha barko. 
ACT.27.19	Ko batho nii nchaꞌon, kuthimejan kjuangi ná jinda kain thi bagundeꞌe na̱ banchexin na̱ xra ngaxiꞌin ntha barko. 
ACT.27.20	Ko tsjé nchaꞌon bikonꞌa ná xruii nchaꞌon ko kunutse. Ko jaꞌan ná xraxaꞌon ná ixin ndarugeꞌen ná nthi̱ꞌa̱ ixin xra anto suji jidanuthe chrintho.
ACT.27.21	Ko utsjé nchaꞌon juineꞌa ná. Ko Pablo bingathjen ngagee na̱ ko ndachro:
ACT.27.21	—Icha jian jaꞌa ra rugithikaon ra thi jaꞌan ndathjo ra ko rugachrjexinꞌa ná nunthe Creta ko jañaa rugutanꞌa ná kain thi tangi butan ná jiꞌi. 
ACT.27.22	Ko jaꞌan ndathjo ra ixin taꞌa ra juachjaon ixin maski ntha barko jiꞌi sitjaan ntha, aro jaꞌa ra ninaa ra ndasenꞌa ra. 
ACT.27.23	Ko jiꞌi ndathjon ra ixin riunkjin kununxin na naa angeel Ndo Diona, thi thetunna ko thi nthaꞌa xree. 
ACT.27.24	Ko ángel mee ndachjejin na: “Xraonꞌa, Pablo, ixin jaꞌa rugunda tsji ngain xi thetuꞌan Roma. Ko Ndo Dio tsajandaꞌa ndo seꞌen ninaa chujni jithji ngaxiꞌin ntha barko.” 
ACT.27.25	Mexinxin tusuji ra ixin jaꞌan chunthia ngain Ndo Dio ko dithikaꞌon ixin tsuꞌen inchin ndachjejin na ángel. 
ACT.27.26	Ko ntha barko tsingajintaon tseꞌe ntha ngain nchiise ko sechrua ntha, aro sakon ná ngain naa nunthe jii ngusine ndachaon.
ACT.27.27	Jañaa batho yoo semana beka ná chrintho ngatauꞌen ndachaon, kuthimejan batsuan ná ixin te ná ngatauꞌen ndachaon Adriático. Ko inchin ngusine thie, ni tenda ntha barko bikon na̱ ixin tedaso ná chiaon thi jii nunthe. 
ACT.27.28	Ko jeꞌe na̱ bathuchuꞌa na̱ kieꞌen ningaxin jinda. Ko jinda ningaxin nda kanthe ko inkjaon metro. Ko icha sakjui ná ko kjan na̱ bathuchuꞌa na̱ inaa ixin kexreen ningaxin nda ko nthi̱ꞌa̱ abeo bechunda kan ko yaato metro. 
ACT.27.29	Ko ixin juaxraon ixin rundathe ntha barko ngain xro, mexinxin bankangi na̱ nuton ntha noo chia yeye kunixin jino ixin kuenchruaxin na̱ ntha. Ko xraa rujinao na̱ urugingasaan. 
ACT.27.30	Aro ni dinthenda ntha barko xraxaon na̱ sarukinga na̱ ko xraa bincheꞌe na̱ ixin runchegania na̱ chia yeyee dechruaxin ntha barko no ntha thjenxin ntha. Aro yaa kunxon bincheꞌe na̱ ko kuexiꞌin na̱ binchegania na̱ ntha lanchachjan ixin sarukinga na̱. 
ACT.27.31	Kuthejan Pablo ndache xi thetuꞌan kunixin xi soldadue:
ACT.27.31	—Ja̱ ni teꞌi sithueꞌa na̱ ngain ntha barko, jaꞌa ra ndaseꞌen ra.
ACT.27.32	Mexinxin xi soldado kunchrijin xa jinue lanchachjan ko betsingangi lanchachjan ngain jinda.
ACT.27.33	Ko are anto xranduuyo Pablo ndache na̱:
ACT.27.33	—Uyoo semana jaꞌa ra dinthechrinꞌa ra ko jintheꞌa ra. 
ACT.27.34	Mexinxin nthatsaꞌan ñao ra jinthe ra inchín ja̱ rinao ra sinthechon ra ko taꞌa ra juachjaon ixin ni naa xrajaa ra sitjanꞌa.
ACT.27.35	Ko are juexin nichja Pablo jiꞌi, kuaa naa niuthja ko kuexruxiꞌin Ndo Dio ngathexin kon kain na̱ ko kunchjenga nio ko kuexiꞌin juine. 
ACT.27.36	Kuthejan bikon na̱ ixin Pablo jine ko kaxon kuexiꞌin na̱ juine na̱. 
ACT.27.37	Ko yoo renkia ko nii kan ko theinkjaon chujni, xro binthe ná ngain ntha barko. 
ACT.27.38	Ko are juexin juine na̱ ko kujeꞌe na̱, kuexiꞌin na̱ kjuangi na̱ trigo ngain ndachaon ixin ikusaꞌa rukuye ntha barko.
ACT.27.39	Ko are bingasaan, ni tenda ntha barko batsuanꞌa na̱ nunthe, aro bikon na̱ ndachaon sadigee nda nunthe ko chrjuin nataunxin nchiise, mexinxin maski tangi, xrangee na̱ ntha barko nthi̱ꞌa̱. 
ACT.27.40	Kuthejan kunchrijin na̱ jinue chia yeye ko takuinthuꞌe na̱ chia chringi ndachaon. Ko ntha bagundeꞌe na̱ ixin banchegathunuanxin na̱ ntha barko tabinchenda na̱ ntha. Kuthejan batsiin na̱ manta jié thji nunthatjenxin ntha barko ko kuexiꞌin ntha kunchieꞌen ntha ngain nchiise. 
ACT.27.41	Aro bechriathe ntha ngain nchiise ko nuton ntha kuexiꞌin kuai ixin suji kjamangiathe jinda nganito ntha. 
ACT.27.42	Ko xi soldado juinao xa ruguen xa kain thi bintheaxiꞌin ixin rukajandaꞌa xa sarukinga na̱ ngatauꞌen jinda. 
ACT.27.43	Aro xi thetuꞌen xi soldado juinao xa rukjengijna xa Pablo, mexinxin kuanchrjandaꞌa xa kjuaaya xi soldadue xa, ko kuetuꞌen xa ixin ni nuꞌe tatuꞌen jinda ruchrikangi na̱ nda saꞌo ixin rugiji na̱ ngain nunthe. 
ACT.27.44	Ko ni nueꞌa tatuꞌen jinda ruruee na̱ ngataꞌa thuthurioꞌo nthee ntha barko, thi ntha kunthai jinda. Ko jañaa ibenꞌa ná ko baso ná ngain nunthe.
ACT.28.1	Ko are ibenꞌa ná ni naa ná ko kain ná jian te ná, kuthejan kununa ná ixin nunthe jiꞌi diꞌin Malta. 
ACT.28.2	Ko chujnii nunthe teꞌi anto jian bayeꞌna ná na̱, aro jichjee chrin ko anto jitunkin. Mexinxin jeꞌe na̱ juinchekaon na̱ naa xruꞌi ko ndachjejin ná na̱ ixin ruxixruna ná. 
ACT.28.3	Ko Pablo batse inchín ntha niꞌo ko jidankathe nthaniꞌo xruꞌi, are bachrjengindekjio naa kunchee sajithingeꞌe ba xruꞌi ko juineꞌe ba ko taberianda ba nganito raa Pablo. 
ACT.28.4	Are bikon ni nunthe jiꞌi ixin kunchee tajirianda ba nganito raa Pablo ndache choo na̱:
ACT.28.4	—Xii jiꞌi achrujan chujni buen xa, maski benxinꞌa xa ngain ndachaon, jie̱e̱ Ndo Dio tajandaꞌa xa sechon xa.
ACT.28.5	Aro Pablo kuntsjenga raa ko banka ba ngathe xruꞌi. Ko xruꞌin kuꞌen Pablo. 
ACT.28.6	Ko kain na̱ techuꞌen na̱ tarugatjue raa ko rugetsingakjio ko ndarugeꞌen, aro anto chuꞌen na̱ ko are bikon na̱ ixin xruꞌin kuꞌen, basingixin na̱ thi xraxaon na̱ ko kuexiꞌin na̱ ndachro na̱ ixin Pablo naa dio.
ACT.28.7	Ko nthi̱ꞌa̱ chiaon beꞌe kainxion jngi ko thi jngiꞌi biꞌin Publio ko xi jiꞌi xi icha baketuꞌan ngain nunthe Malta. Ko jeꞌe xa anto jian bayeꞌna ná xa ko chjana ná xa thi bundana ná nii nchaꞌon. 
ACT.28.8	Ko are mee ndudee Publio bagingathjenꞌa ndo ixin anto suji sua ko thi thiin tseꞌe bechunda ndo. Kuthejan Pablo kjui bitsjeꞌe ndudee Publio ko kuentaꞌa raa ngataꞌa ndo ko nichjayee Ndo Dio ko ndaxingameꞌe. 
ACT.28.9	Ko are kunuꞌe kain ni beniꞌi binthe ngain nunthe jiꞌi ixin ndudee Publio xingameꞌe, kjui na̱ bikjee na̱ Pablo, ko kain na̱ xingameꞌe na̱. 
ACT.28.10	Kuthejan anto tsjé binchethunꞌna ná na̱, ko are sakjui ná chjana ná na̱ kain thi rugundana ná.
ACT.28.11	Ko nii kunithjao binthe ná ngain nunthe Malta. Kuthimejan kuanito ná inaa ntha barko bathuexin kunithjaue kin nthi̱ꞌa̱, ntha jiꞌi juixin Alejandría. Ko ntha jiꞌi benganito yoo diuchjan banchegiꞌin na̱ Cástor ko Pólux. 
ACT.28.12	Ko baso ná ngandeꞌe rajna Siracusa. Ko nthi̱ꞌa̱ bithunna ná nii nchaꞌon. 
ACT.28.13	Ko nthi̱ꞌa̱ sakjuixin ná nuxon ngandeꞌe ndachaon ko baso ná rajna Regio ko nduexin kuexiꞌin kjua chrintho juixin sur. Ko yoo nchaꞌon basuxin ná rajna Puteoli. 
ACT.28.14	Ko nthi̱ꞌa̱ betan ná kanxion ni ubagithikaon Jesús, ko jeꞌe na̱ ndachjejin ná na̱ ixin rugithuna ná yaato nchaꞌon ngain na̱, kuthejan baso ná Roma. 
ACT.28.15	Ko kain ni bagithikaon Jesús binthe nthi̱ꞌa̱ ngain rajna Roma ubenuꞌe na̱ ixin jaꞌan ná rugaso ná. Mexinxin bigetanxin ná na̱ ngain ndaasin diꞌin Foro de Apio ko ikanxion na̱ ngain nunthe diꞌin thi Nii Taberna. Ko are bikon ná ni teꞌi, Pablo kuexruxiꞌin Ndo Dio ko anto chrjuin kunuꞌe. 
ACT.28.16	Ko are baso ná Roma, xi thetuꞌan xi soldado bajon xa kain ni bintheaxiꞌin ngain inaa xi thetuꞌan xi soldado nthi̱ꞌa̱ Roma, aro Pablo chjee na̱ naa nchia thi beꞌe jeꞌo, ko nakua xi soldado bagenda.
ACT.28.17	Ko are batho nii nchaꞌon ko ubaso ná Roma, Pablo ruaꞌan juajna xrathe kain ni judío icha renthe te nthi̱ꞌa̱ Roma, ko are uxrathe na̱, Pablo ndachro:
ACT.28.17	—Jaꞌa ra xro choo ná, xro rajna judío ná, jaꞌan xruꞌin thi jianꞌa juinthaꞌa ngain rajnaa ná ko xruꞌin thi jee kjuaago inchin ubenuꞌe ni ndo dachriꞌa ná xrachrjen, ko maski jamee, kanxion ni judío tse na na̱ ko bajon na na̱ ngain ni romano. 
ACT.28.18	Ko ni romano juinchekenduenꞌna na̱ ñaꞌo ko kuiꞌin na̱ ixin jaꞌan xruꞌin thi jianꞌa juinthaꞌa ko juinao na̱ rukajanda na na̱. 
ACT.28.19	Aro ni judío chroꞌa na̱. Mexinxin jaꞌan banchia ixin xi thetuꞌan Roma sinchena jie̱. Ko nduaxin rinaoꞌa ruxraxinthe ni naa chijni ni rajnana. 
ACT.28.20	Mexinxin jaꞌan bayaꞌa ra ixin juinaꞌo rugikon ra ko rukekiꞌan ra ixin jaꞌan kai richunthia thi chunthia kain ni Israel, mexinxin jichriaxin rana kunixin chia teꞌi.
ACT.28.21	Kuthejan jeꞌe na̱ ndachro na̱ ngain Pablo:
ACT.28.21	—Jaꞌan ná xruꞌin xroon kji̱nꞌna ná ni te nthi̱ꞌa̱ Judea ixin jaꞌa, ko ni juixin nthi̱ꞌa̱ ni naa na̱ nichjaꞌa na̱ jianꞌa ixin jaꞌa. 
ACT.28.22	Aro jaꞌan ná rinaꞌo ná tsununa ná kexreen xraxaon jaꞌa ixin thi ni dithikaon Jesús, ixin thian ná nichja na̱ jianꞌa ixin jeꞌe na̱.
ACT.28.23	Kuthejan ni xrathe nthi̱ꞌa̱ bakeꞌe na̱ naa nchaꞌon ixin ruxrathe na̱ inaa ko anto tsjé chujni xrathe ngain nchia beꞌe Pablo. Ko jeꞌe kjuaago juajnee Ndo Dio nguii nchaꞌon mee. Kuexinxin kjuaago ngain ley Moisés ko kain thi dikji̱n ni bayée juajnee Ndo Dio ixin juinao runchegatsuan na̱ juajnee Jesús. 
ACT.28.24	Ko jngujngujnio na̱ bithikaon na̱ thi ndachro Pablo aro ni icha bithikaonꞌa na̱. 
ACT.28.25	Aro chroꞌa kuinxiꞌin choo na̱ ko kuexiꞌin na̱ sakjui na̱, ko Pablo ndache na̱:
ACT.28.25	—Anto ndua thi ndachro Espíritu Santo ngain ni ndo dachriꞌa ná xrachrjen are nichja Isaías, ko ndachro:
ACT.28.26	Thji ko ndache rajna jiꞌi:
ACT.28.26	Maski icha tsiꞌin na̱, jeꞌe na̱ tsinxinꞌa na̱.
ACT.28.26	Maski icha sikon na̱, aro satsunꞌa na̱ thi sikon na̱;
ACT.28.27	ixin anseen chujni teꞌi ndakuncha,
ACT.28.27	ko ndakuaꞌa thiꞌin na̱
ACT.28.27	ko tatejee jmakon na̱
ACT.28.27	ixin sikunxinꞌa na̱ jmakon na̱.
ACT.28.27	Ko thinxinꞌa na̱ ixin ndatsjuen na̱,
ACT.28.27	ko chroꞌa tsinxin na̱ ixin anseen na̱,
ACT.28.27	ko rinaoꞌa na̱ kjan na̱ ko rinaoꞌa na̱ ixin jaꞌan sinthaxruaan na̱.
ACT.28.28	Ko Pablo kai ndachro:
ACT.28.28	—Mexinxin tunuꞌa ra jian ixin jai tsexinxin Ndo Dio sinchetjañeꞌe ndo kain thi jianꞌa bincheꞌe chujni jeꞌa judío ko jeꞌe na̱, jaan, tsinxin na̱.
ACT.28.29	Ko are juexin nichja Pablo kain jiꞌi, sakjui kain ni judío ko anto kuyauthe choo na̱ ixin thi kuiꞌin na̱.
ACT.28.30	Ko Pablo tabeꞌe yoo nano ngain nchia bakjengaꞌa ꞌna. Ko nthi̱ꞌa̱ bagayexin kain chujni bagitsjeꞌe. 
ACT.28.31	Ko Pablo banichja juajnee Ndo Dio ko bakjaago thi bincheꞌe Jesucristo ko xruꞌin chujni bangakuen.
ROM.1.1	Jaꞌan Pablo na, thi ncheꞌe xree Jesucristo, ko jeꞌe thi bayaꞌna ko kuinchieꞌna ixin tsjiꞌan juajnee Ndo Dio ngain kain chujni.
ROM.1.2	Ko are usee Ndo Dio ubinchegayee juajna jiꞌi ni bagayee juajnee ndo ko kji̱n na̱ juajna, 
ROM.1.3	ko juajna jiꞌi thi jinichja ixin Jesucristo, Xeꞌen Ndo Dio. Ko ixin nthiꞌi ngataꞌa nunthe, Jesucristo thi bachrjeninxin rey David. 
ROM.1.4	Aro Ndo Dio binchexechon Jesucristo kunixin juachaxiin Espíritu Santo, ko jañaa xraago ixin Jesucristo Xeꞌen Ndo Dio. 
ROM.1.5	Ko ixin Jesucristo kuinchieꞌna ná ko binchekininxin ná tsjiꞌan ná juajnee Ndo Dio nguixin ngataꞌa nunthe ko chujni sithikaon na̱ ngain ndo. 
ROM.1.6	Ko ngayee kain ni teꞌi, te ra jaꞌa ra kai ixin rukjan ra xeꞌen Jesucristo.
ROM.1.7	Mexinxin jaꞌan rikji̱ꞌan ra xroon jiꞌi, jaꞌa ra xro te ra ngain rajna Roma, xro anto thjuaꞌa ra Ndo Dio ko bayaꞌa ra ndo ixin rukjan ra chujni tsinthuꞌe thi jianꞌa ko dithikaon ndo. Ko jaꞌan danchiaa Dio Ndudaa ná, kunixin Nchaa ná Jesucristo, sinthanchaon ra ko ruchjaa ra thi chrjuin tsunuꞌe ansean ra.
ROM.1.8	Saꞌo thexruxian Ndo Dio kunixin juachaxiin Jesucristo ixin jaꞌa ra ixin nguixin nunthe nichja na̱ kexreen jaꞌa ra dithikaon ra Jesucristo. 
ROM.1.9	Ko ngain ansenna dachrjexin nthaꞌa xree Ndo Dio ixin thjiꞌan juajnee Xeꞌen ndo, ko Ndo Dio nuꞌe ndo jian ixin jaꞌan nanao nthatsaan ñao ndo ixin jaꞌa ra. 
ROM.1.10	Ko kain nchaꞌon nthatsaan ñao Ndo Dio ixin ja̱ jeꞌe ndo sinao ndo ruchjana ndo juachaxin sasutsjaꞌa ra. 
ROM.1.11	Ixin jaꞌan rinaꞌo sikon ra ko tsjaguꞌa ra kexreen sithikaon ra Jesucristo icha jian, 
ROM.1.12	jiꞌi ruchro ixin jaꞌa ra ko jaꞌan tsjengijna choo ná ixin suthikaon ná Jesucristo.
ROM.1.13	Rinaꞌo tsunuꞌa ra, jaꞌa ra xro bithikaon ra Jesucristo, ixin tsjé nthiꞌa xraxaꞌon rugasutsjaꞌa ra, aro ditjanxinꞌa thi tajandaꞌa na sasutsjaꞌa ra. Jaꞌan rinaꞌo saso nthi̱ꞌa̱ Roma ixin tsjaguꞌa ra juajnee Jesucristo ixin tsjé chujni sithikaon na̱ inchin bithikaon na̱ ngain ikanxion nunthe. 
ROM.1.14	Ko jaꞌan tununa ixin rugunda tsji sinthanua kain chujni ixin juajnee Jesucristo, ngain ni griego ko ni jeꞌa griego, ngain ni nuꞌe xroon ko ngain ni nueꞌa xroon. 
ROM.1.15	Mexinxin anto rinaꞌo saso Roma ixin runichja juajnee Jesucristo.
ROM.1.16	Jaꞌan tusuanaꞌa ixin juajnee Jesucristo, ixin juajna jiꞌi thi juachaxiin Ndo Dio ixin kain thi thiꞌin ko dithikaon kjan inaa chujni naruaxin, ko juajna jiꞌi saꞌo kjui ngain chujni judío kuthejan ngain ni jeꞌa judío. 
ROM.1.17	Ko juajnee Jesucristo jiꞌi thi tjagua ná kexreen bitjañaa ná kain thi jianꞌa binthoꞌo ná. Inchin jitaxin ngain Xruen Ndo Dio: “Ko thi ni Ndo Dio juinchetjañeꞌe ko chunthia na̱ ngain ndo, ni teꞌi sinthechon na̱ kain nchaꞌon.”
ROM.1.18	Jaꞌan ná nua ná ixin thi anto suji jie̱e̱ Ndo Dio thixin ngajni ngataꞌa chujni jianꞌa ko chujni ncheꞌa thi jikininxin. Ko ixin thi jianꞌa ncheꞌe na̱ tajandaꞌa na̱ tununxin thi ndua. 
ROM.1.19	Kain chujni nuꞌe na̱ ixin jii Ndo Dio ixin jeꞌe ndo kjuague ndo na̱. 
ROM.1.20	Ixin maski chroꞌa dukon ná Ndo Dio, aro nchao satsuan ná ndo ixin kain thi juinchechjian ndo. Ko thi jié juachaxin chunda ndo xruꞌin nchaꞌon tsjexin, mexinxin chujni jianꞌa chroꞌa rundachro na̱ ixin xruꞌin Ndo Dio jii. 
ROM.1.21	Ko kain chujni teꞌi maski bechunxin na̱ Ndo Dio, kuexruxinꞌa na̱ ndo ko binchesayeꞌa na̱ ndo inchin jikininxin ko tabitjaan na̱ ngain juaxraxauen na̱ ko anseen na̱ ndatjajin ko bincheꞌe na̱ juxon thi jianꞌa. 
ROM.1.22	Ko ndachro na̱ ixin anto benuꞌe na̱ aro nduaꞌa ixin xruꞌin bechunxin na̱. 
ROM.1.23	Ixin ijuinchesayeꞌa na̱ Ndo Dio, thi ndo xruꞌin nchaꞌon seꞌen, ko juinchesayekua na̱ thi diuchjan nchechjian xii, thi te xraa chujni, xraa kunthua, xraa kuxiigo chunda noo ruthee ko thi te xraa kunchee.
ROM.1.24	Mexinxin Ndo Dio kuajanda na̱ sincheꞌe na̱ thi sitaꞌa jaa na̱ ko thi jianꞌa juaxraxauen na̱ banchexraxaon na̱ thi jié juasuaxin bincheꞌe na̱. 
ROM.1.25	Ko jañaa jeꞌe na̱ ibithikaonꞌa na̱ thi ndua ndachro Ndo Dio, ko icha bithikaon na̱ thi nduaꞌa. Ko icha juinchesayekua na̱ kain thi juinchechjian ndo ko ijuinchesayeꞌa na̱ jeꞌe ndo, ndo jikininxin rukusayeꞌe kainxin nchaꞌon. Jañaa tsuꞌen.
ROM.1.26	Mexinxin Ndo Dio kuajanda na̱ sincheꞌe na̱ thi sitaꞌa jaa na̱ ko ni nchrii ixraxaonꞌa rugejuakaꞌo na̱ naa xii ko xraxaon na̱ binthejuakaꞌo choo na̱ nchrii ko nchrii. 
ROM.1.27	Ko jañaa kai ni xii basingixin xa ko ixraxaonꞌa bejuakaꞌo xa ni nchrii, ko teche xa sincheꞌe xa thi rinao xa ixin sejuakaꞌo choo xii ko xii, ko anto jié juasuaxin ncheꞌe xa, mexinxin nthauꞌe xa detan tangi ixin thi jianꞌa ncheꞌe xa.
ROM.1.28	Ko ixin chujni teꞌi juinaoꞌa bithikaon na̱ Ndo Dio, mexinxin jeꞌe ndo takuajanda na̱ sincheꞌe na̱ thi jianꞌa xraxaon jaa na̱. 
ROM.1.29	Ko chujni teꞌi ncheꞌe na̱ thi jikininxinꞌa, ko anto jianꞌa na̱ ko thiakuꞌen na̱ thi jii ngataꞌa nunthe. Ko ni teꞌi chjueꞌe na̱, duen na̱ chujni, nchexruxiꞌin na̱ theto na̱, chjeeya na̱ ko nichja na̱ thi nduaꞌa. 
ROM.1.30	Ko nichja na̱ jianꞌa ixin icha chujni, ningakuꞌen na̱ Ndo Dio, tjanua na̱ chujni, taꞌin ñao na̱, tunuꞌe na̱ anto renthe na̱ ko juxon texraxaon na̱ kexreen sincheꞌe na̱ thi jianꞌa ko dithikaonꞌa na̱ ni nduꞌe na̱. 
ROM.1.31	Ko rinaoꞌa na̱ thinxin na̱, ncheꞌa na̱ thi ndachro na̱, xruꞌin chujni thjueꞌe na̱, nueꞌa na̱ nchetjaaña na̱ ko nueꞌa na̱ thiakunueꞌe na̱ chujni. 
ROM.1.32	Ko jeꞌe na̱ nuꞌe na̱ jian ixin Ndo Dio kuetuꞌan ndo ixin kain chujni ncheꞌe thi jianꞌa jikininxin seꞌen na̱, aro maski jamee, jeꞌe na̱ xrabancheꞌe na̱ thi jianꞌa ko bachee na̱ bagikon na̱ icha chujni bancheꞌe thi jianꞌa.
ROM.2.1	Ko jaꞌa ra xro thiꞌin ra, ncheꞌa ra jie̱ ngain inaa chujni. Ixin are tencheꞌe ra jie̱ ngain inaa chujni, jaꞌo ra teduaꞌan ra jie̱ ixin jaꞌa ra xrajeꞌo tencheꞌe ra. 
ROM.2.2	Ko kain ná nua ná ixin are Ndo Dio ncheꞌe ndo jie̱, jian ncheꞌe ndo jie̱ ngain chujni ncheꞌe thi jianꞌa. 
ROM.2.3	Ko jaꞌa ra, xro ncheꞌe ra jie̱ ngain icha chujni ko xrajeꞌo tencheꞌe ra, ¿axraxaon ra tsingeꞌe ra jie̱e̱ Ndo Dio? 
ROM.2.4	¿Axraxaon ra ixin xruꞌin renthe thi anto rinao ná Ndo Dio? Ndo anto thixiꞌin ko dakaꞌa duñao ndo, ko jaꞌa ra nchexon ra dikonꞌa ra thi anto rinao ná ndo, ko mee thi tsjengijna ra tsinthuꞌe ra kain thi jianꞌa ko rukjan ra inaa chujni narua. 
ROM.2.5	Aro jaꞌa ra anto cha thinxin ra ko rinaoꞌa ra rukjan ra ngain Ndo Dio. Mexinxin jaꞌa ra tedasintja ra kain thi tangi sayéꞌe ra are suaꞌan ra jie̱ ngain nchaꞌon are Ndo Dio sincheꞌe ndo jie̱ inchin jikininxin ngain kain chujni. 
ROM.2.6	Ko are mee Ndo Dio tsjengeꞌe ndo ꞌna kain chujni inchin jikininxin na̱. 
ROM.2.7	Ko sajon ndo thi sechon chujni kain nchaꞌon, ngain chujni tsinthueꞌa thi jian ncheꞌe, ko thjee juasayee Ndo Dio ko thjee na̱ rukjan na̱ inaa chujni narua thi xruꞌin nchaꞌon tsjexin. 
ROM.2.8	Aro Ndo Dio sincheꞌe ndo suji jie̱ ngain chujni bithikaonꞌa ndo, ko jiꞌi tsuꞌen ni ningakuꞌen thi ndua ko icha bithikaon na̱ thi jianꞌa. 
ROM.2.9	Ko tangi seꞌe ko tsa juachjaon kain chujni ncheꞌe thi jianꞌa; ko saꞌo ni judío aro kai ni jeꞌa judío. 
ROM.2.10	Aro kain chujni ncheꞌe jian, Ndo Dio ruchjee na̱ juasaaya ko chrjuin sinchekunuꞌe ndo anseen na̱, aro saꞌo ni judío kuthimejan ni jeꞌa judío.
ROM.2.11	Ixin Ndo Dio kain chujni xrajeꞌo renthe na̱. 
ROM.2.12	Ko kain chujni jeꞌa judío ko chunxinꞌa ley Ndo Dio, ko jincheꞌe na̱ thi jianꞌa, ndasitjaan na̱ aro jeꞌa kunixin ley sueꞌen na̱ jie̱. Ko ni judío chunxin ley ko tencheꞌe na̱ thi jianꞌa kunixin ley sueꞌen na̱ jie̱. 
ROM.2.13	Jeꞌa ni thiꞌin ley ni te jian ngathexin kon Ndo Dio, jeꞌo ni ncheꞌe thi ndachro ley. 
ROM.2.14	Ko are chujni jeꞌa judío, ni chundaꞌa ley, aro ncheꞌe na̱ thi jian dachrjexin ngain anseen na̱, jeꞌe na̱ tencheꞌe na̱ thi ndachro ley maski chundaꞌa na̱ ley. 
ROM.2.15	Ko jañaa jeꞌe na̱ tjaago na̱ ngain thi ncheꞌe na̱ ixin chunda na̱ ley ngain anseen na̱. Mexinxin chunxin na̱ thi jian, ko juaxraxauen na̱ ndache na̱ a jian o jeꞌa jian thi tencheꞌe na̱. 
ROM.2.16	Ko mee tsuꞌen ngain nchaꞌon are Ndo Dio sincheꞌe ndo jie̱, tsanchrjanda ndo Jesucristo mee thi sincheꞌe jie̱ ngain kain thi jimao bincheꞌe chujni, inchin ndachro thi jian juajna ndathjo ra.
ROM.2.17	Aro jaꞌa ra ndachro ra ixin jaꞌa ra judío ra ko chunxin ra ley Moisés ko taꞌin ñao ra ixin chunxin ra Ndo Dio, 
ROM.2.18	ko chunxin ra thi rinao ndo, ko ley tjaguꞌa ra kexreen tsinchieꞌe ra thi icha jian. 
ROM.2.19	Ko jaꞌa ra tuenao ra ixin nchao tsingatseꞌe ra chujni dikonꞌa ko kai tuenao ra ixin jaꞌa ra thi xruꞌi ixin thi ni ridinthe ngain thi naxin xeꞌe. 
ROM.2.20	Ko xraxaon ra ixin jaꞌa ra nuꞌa ra kexreen sinchekueꞌen ra chujni chunxinꞌa Xruen Ndo Dio, ko kexreen sinchekueꞌen ra chujni nandaa bithikaon ngain Ndo Dio ixin ngain ley techunda ra jitaxin kexreen tsjaago ra thi jian ko thi ndua. 
ROM.2.21	Ko jaꞌa ra, xro tjaguꞌe ra ikanxion chujni, ¿unda tangiꞌa ra jaꞌa ra? Ixin jaꞌa ra ndachro ra ixin jianꞌa thee ni, ¿unda jaꞌa ra tetheꞌe ra? 
ROM.2.22	Jaꞌa ra, xro ndachro ra ixin jianꞌa sachee choo ni, ¿unda jaꞌa ra dinthechrikoꞌo ra thi jeꞌa chriꞌa ra? Ko jaꞌa ra ndachro ra ixin ningakuꞌen ra diuchjan dikunchjianxin xro ko nthaa, ¿unda theꞌe ra thi jii ngaxiꞌin ninguꞌe? 
ROM.2.23	Jaꞌa ra taꞌin ñao ra ixin chunxin ra ley, aro nchesayeꞌa ra Ndo Dio ixin dithikaonꞌa ra ley. 
ROM.2.24	Mexinxin jitaxin ngain Xruen Ndo Dio: “Chujni jeꞌa judío nichja na̱ jianꞌa ixin Ndo Dio, ixin thi jianꞌa ncheꞌe ra.”
ROM.2.25	Jaan, ndua thi xruꞌe diꞌin circuncisión renthe are jaꞌa ra dithikaon ra ley bayée Moisés. Ko are jaꞌa ra dithikaonꞌa ra ley, te ra inchin chujni chundaꞌa xruꞌe. 
ROM.2.26	Ko are naa chujni chundaꞌa xruꞌe ko ncheꞌe inchin thetuꞌan ley, Ndo Dio dikon ndo inchin naa chujni chunda xruꞌe. 
ROM.2.27	Ixin chujni chundaꞌa xruꞌe, aro dithikaon ley, chujni mee thi sincheꞌe jie̱ ngajin ra ixin jaꞌa ra dithikaonꞌa ra ley, maski jaꞌa ra techunda ra xruꞌe ko ley nganito xroon. 
ROM.2.28	Ko xraxaonꞌa ra ixin jaꞌa ra judío ra ixin ndudaa ra ko janaa ra kjui na̱ judío ko ixin bayeꞌe ra xruꞌe. 
ROM.2.29	Thi ndua judío ngain anseen ncherenthe xruꞌe ixin dithikaon Ndo Dio ko jeꞌa jeꞌo tsinxin ley, ixin Espíritu Santo thi nchekinxin thi jitaxin ngain ley. Ko Ndo Dio dayée chujni teꞌi maski icha chujni ningakuꞌen.
ROM.3.1	Mexinxin, ¿unda renthe naa chujni judío? ¿Ko unda renthe xruꞌe diꞌin circuncisión? 
ROM.3.2	Jaan, jii tsjé thi renthexin na̱. Ko thi icha renthexin na̱ ixin Ndo Dio saꞌo bajon juajnee ndo ngain ni judío. 
ROM.3.3	¿A ixin jngujngujni ni judío dithikaonꞌa na̱ Ndo Dio? ¿Amexinxin Ndo Dio isinthanchaonꞌa ná ndo inchin ndachro ndo? 
ROM.3.4	¡Ndua jeꞌa jañaa! Ixin Ndo Dio ncheꞌe ndo inchin jikininxin thi ndua, maski kain chujni runichja na̱ thi nduaꞌa, aro ngain Xruen ndo ndachro:
ROM.3.4	Kain na̱ satsuan na̱ ixin Suixin nichja thi ndua,
ROM.3.4	ko Suixin sacha are chujni sinthaꞌa na̱ jie̱.
ROM.3.5	Are jaꞌan ná nthoꞌo ná thi jianꞌa, jiꞌi dukunxin ná ixin Ndo Dio ncheꞌe ndo thi jian are duñao ndo ko ndagetan ná ndo tangi. ¿Amee rundachruxin ná jaꞌan ná ixin jeꞌe ndo jianꞌa ndo ixin ncheꞌe ndo jie̱? (Ko jaꞌan nichja inchin xraxaon chujni.) 
ROM.3.6	¡Ndua, jeꞌa jañaa! Ja̱ Ndo Dio jianꞌa runcheꞌe ndo, ¿kexreen runcheꞌe ndo jie̱ ngain chujni jii nguixin nunthe?
ROM.3.7	Aro jngujngujni chujni rundachro na̱ ixin thi jianꞌa nthaꞌa ruxraguxin thi jian ncheꞌe Ndo Dio ko icha tusayeꞌe ndo, ¿unda jaꞌan duan na jie̱ inchin naa chujni jianꞌa? 
ROM.3.8	A icha jian rundachro ná, ¿unda sinthoꞌa ná thi jianꞌa ixin yaa tsixin thi jian? Jiꞌi thi ndachro jngujngujni chujni ixin jiꞌi thi tjaago ná, aro chujni teꞌi jikininxin na̱ sueꞌen na̱ jie̱.
ROM.3.9	¿Mexinxin keꞌe rundachro ná? ¿Ajaꞌan ná xro judío ná icha jian ná ke ni jeꞌa judío? ¡Nduaxin naꞌi! Inchin undathjo ra ixin jaꞌan ná xro judío ná ko ni jeꞌa judío kain ná jianꞌa nthoꞌo ná. 
ROM.3.10	Ixin Xruen Ndo Dio ndachro:
ROM.3.10	Xruꞌin chujni ncheꞌe jian; ni naa chujni ncheꞌe jian.
ROM.3.11	Xruꞌin chujni chunda juaxraxaon jian,
ROM.3.11	ko xruꞌin ni thjee Ndo Dio.
ROM.3.12	Kain na̱ bichrue na̱ ko ndakuinthuꞌe na̱ nthiee Ndo Dio.
ROM.3.12	Xruꞌin chujni ncheꞌe thi jian, ni naa chujni ncheꞌe kain jian.
ROM.3.13	Kukuee na̱ xraa naa thue thi jixrabaa chujni ko jixrangee;
ROM.3.13	ko neje na̱ ncheyaxin na̱.
ROM.3.13	Ko thi nichja na̱ jianꞌa, xraa ndachikjeen kunchee;
ROM.3.14	ruꞌa na̱ nchekininxin na̱ thi jianꞌa ngain chujni ko xruꞌin thi jian jii ngain anseen na̱.
ROM.3.15	Atho daka duñao na̱ ko rinao na̱ suen na̱ chujni.
ROM.3.16	Ko nguii thi thji na̱, ncheꞌe na̱ thi jianꞌa ko ncheketo na̱ chujni ko tsjé na̱ detan na̱ tangi,
ROM.3.17	ko jeꞌe na̱ chunxinꞌa na̱ thi chrjuin tunuꞌe anseen ni.
ROM.3.18	Ko xruꞌin juaxraon chunda na̱ ngathexin kon Ndo Dio.
ROM.3.19	Jaꞌan ná nua ná ixin kain thi nichja ley, nichja ixin ni judío bayée ley. Ko jañaa kain na̱ rutenkua na̱ ixin ichroꞌa runichjangi na̱ ixin thi jitaxin ngain ley, ko chujni tetaꞌa nguii nunthe, Ndo Dio sincheꞌe jie̱ ngain na̱. 
ROM.3.20	Ixin xruꞌin chujni kjan jian ngathexin kon Ndo Dio ixin sincheꞌe kain thi thetuꞌan ley, ley jeꞌo tjaago ixin kain chujni jianꞌa ncheꞌe na̱.
ROM.3.21	Aro jai jeoꞌa ley tjagua ná, kai Ndo Dio ubinthanua ná kexreen jaꞌan ná sunthe ná jian ngathexin kon ndo, ko jiꞌi thi kjuagua ná ley ko ni bagayee juajnee Ndo Dio. 
ROM.3.22	Ko thi kjan ná jian ngathexin kon Ndo Dio tuꞌen ixin chunthia ná ngain Jesucristo, ko jeꞌe ndo tsjeꞌa ndo a judío ná o jeꞌa judío ná 
ROM.3.23	ixin kain ná binthoꞌo ná thi jianꞌa, mexinxin ndakunkjínxin ná ngathexin kon Ndo Dio. 
ROM.3.24	Aro Ndo Dio, ixin anto thjuaa ná, binthatjañaa ná kain thi jianꞌa binthoꞌo ná ko xruꞌin kjuenga ná ꞌna ixin bithikaon ná Jesucristo. 
ROM.3.25	Ko Ndo Dio ruaꞌan ndo Jesucristo ixin beꞌen, ko ja̱ ruchunthia ná ixin Jesucristo beꞌen ixin jaꞌan ná, Ndo Dio sinthatjañaa ná kain thi jianꞌa binthoꞌo ná. Ko jiꞌi tjaguxin ndo ixin jeꞌe ndo jian ndo ko dakaꞌa duñao ndo, mexinxin nchetjaaña ndo kain thi jianꞌa binthoꞌo ná are saꞌo. 
ROM.3.26	Jiꞌi kuꞌen ixin tjaguxin ndo ngain nchaꞌon teꞌi ixin kexreen ncheꞌe ndo jie̱. Ko jeꞌe ndo jian ndo ko jeꞌe ndo thi nchetjañeꞌe ndo ni dithikaon ngain Jesús.
ROM.3.27	Mexinxin, ¿keꞌe tsainxin ñao chujni ngathexin kon Ndo Dio? Ixruꞌin keꞌe jii tsainxin ñao chujni ixin thi anto jian ncheꞌe na̱. Ko jai jaꞌan ná jian ná jeꞌo ixin chunthia ná ngain Jesucristo. 
ROM.3.28	Ko jiꞌi sinthukjexinxin ná, ixin Ndo Dio nchetjañeꞌe ndo chujni ixin chunthia na̱ Jesucristo, ko jeꞌa ixin dithikaon na̱ ley.
ROM.3.29	¿A Ndo Dio jeꞌo Dioe ni judío? ¿Ajeꞌa kai Dioe ni jeꞌa judío? Nduaxin kai Dioe ni jeꞌa judío. 
ROM.3.30	Ixin jeꞌo nakuaxinxon Ndo Dio jii, ko jeꞌe ndo sinchetjañeꞌe ndo ni chunthia Jesucristo, ni judío bayée thi xruꞌe diꞌin circuncisión ko kai sinchetjañeꞌe ndo ni jeꞌa judío ko bayeꞌa xruꞌe. 
ROM.3.31	Ko jai, ¿a ixin chunthia ná Jesucristo nchao rundachro ná ixin xruꞌin xree ley bayée Moisés? ¡Nduaxin jeꞌa jañaa! Ixin ley dukunxin ná a jaan jian o jianꞌa te ná.
ROM.4.1	Mexinxin, ¿keꞌe rundachro ná ixin keꞌe bacha Abraham, thi kjui ndo dachriꞌa ná xrachrjen? 
ROM.4.2	Ja̱ Ndo Dio binchetjañeꞌe Abraham ixin thi jian bincheꞌe, Abraham jichunda keꞌe tsainxin ñao, aro jeꞌa ngathexin kon Ndo Dio. 
ROM.4.3	Aro ndachro ngain Xruen Ndo Dio: “Abraham bechunthia Ndo Dio, mexinxin Ndo Dio bayée Abraham inchin naa chujni xruꞌin thi jianꞌa bincheꞌe.” 
ROM.4.4	Ko nua ná ixin thi xengeꞌe ꞌna naa thi ncheꞌe xra jeꞌa jidithuen ixin yaa thi dacha ixin xra bincheꞌe. 
ROM.4.5	Aro jeꞌa jamee ngain Ndo Dio ixin thi ncheꞌa xra aro chunthia ngain Ndo Dio, ndo nchetjañeꞌe chujni thi jianꞌa ncheꞌe na̱. Ko jeꞌo ixin chunthia na̱ ngain ndo, jeꞌe ndo dayée ndo chujni teꞌi inchin naa chujni jian. 
ROM.4.6	David kai nichja ixin chrjuin tunuꞌe anseen chujni kunchaon maski xruꞌin xra bincheꞌe na̱. 
ROM.4.7	Ko David ndachro:
ROM.4.7	Anto chrjuin tunuꞌe chujni bithjañeꞌe
ROM.4.7	kain thi jianꞌa bincheꞌe.
ROM.4.7	Ko kain thi jianꞌa bincheꞌe na̱, ndaxramataon.
ROM.4.8	Anto chrjuin tunuꞌe thi chujni,
ROM.4.8	binchetjañeꞌe ndo kain thi jianꞌa bincheꞌe na̱.
ROM.4.9	¿Aro ajeꞌo chujni judío, thi chunda thi xruꞌe diꞌin circuncisión, Ndo Dio sinchenchaon na̱, o kai sinchenchaon ni jeꞌa judío, thi chundaꞌa xruꞌe? Ixin jaꞌan ná undachro ná ixin Ndo Dio bayée ndo Abraham inchin naa chujni jian jeꞌo ixin bithikaon ngain ndo. 
ROM.4.10	Are Ndo Dio bayée Abraham, ¿a ubechunda xruꞌe o naꞌi? Jeꞌe xra bechundaꞌa xruꞌe are bayée Ndo Dio. 
ROM.4.11	Kuthimejan Abraham bayée xruꞌe ixin rugatsuanxin ni ixin Ndo Dio ubayée inchin naa chujni jian ixin jeꞌe chunthia ngain ndo. Ko jañaa Abraham kjan ndudee kain ni chunthia Ndo Dio, maski bayeꞌa na̱ xruꞌe. Ko jañaa Ndo Dio dayée ndo chujni teꞌi ixin chunthia na̱ ngain ndo. 
ROM.4.12	Ko Abraham kai ndudee ni bayée xruꞌe ko chunthia na̱ ngain Ndo Dio, jañaa inchin bincheꞌe Abraham are xra bayeꞌa xruꞌe.
ROM.4.13	Ndo Dio ndachro ngain Abraham ko ngain kain chujni bachrjeninxin jeꞌe ixin jeꞌe rugayee nguixin nunthe. Ko bayée nunthe ixin chunthia ngain Ndo Dio ko kjan jian chujni ngain ndo, ko jeꞌa ixin bithikaon ley. 
ROM.4.14	Ixin ja̱ jeꞌo ni dithikaon ley rugayee na̱ thi ndachro ndo, yaa ruchro ixin xruꞌin renthe thi chunthia ni ngain Ndo Dio, ko jamee xruꞌin rukurenthe thi undachro Ndo Dio. 
ROM.4.15	Ndo Dio ncheꞌe ndo jie̱ ngain chujni dithikaonꞌa ley. Aro ja̱ xruꞌin ley jii, xruꞌin jie̱ duan.
ROM.4.16	Mexinxin rugunda ruchunthia ra ngain Ndo Dio ko jañaa sithuꞌan ra thi ndachro ndo ixin sajon ndo ngajin ra, ko ngain kain chujni rugachrjeninxin Abraham. Ko jeoꞌa ni dithikaon ley rugayee jiꞌi, kai sayée ni chunthia xraa Abraham. Mexinxin Abraham ndudaa ná kain ná xro chunthia ná. 
ROM.4.17	Inchin jitaxin ngain Xruen ndo: “Jaꞌa rukjan ndudee tsjé chujni nguixin nunthe.” Ko Abraham bayée nunthe ixin chunthia ngain Ndo Dio, ndo nchexechon ni ndadigeꞌen ko nchechjian thi xra jiꞌa.
ROM.4.18	Maski are mee, Abraham ibixraxaonꞌa ixin nchao rugechunda chjan, aro maski jamee, jeꞌe bechunthia ngain Ndo Dio, ko jañaa jeꞌe bigeꞌe “ndudee tsjé chujni nguixin nunthe”, jañaa inchin ndachro ndo. 
ROM.4.19	Maski Abraham bechunda chiaon naꞌo thi kan nano ko uchiaon ndarugeꞌen, jeꞌe xra bachunthia ngain Ndo Dio ko kai Sara thi kjui chriꞌi ko anto joon ko chroꞌa runchian chjan. 
ROM.4.20	Aro Abraham kain nchaꞌon bagithikaon ixin Ndo Dio runcheꞌe ndo thi ndachro ndo, ko kain nchaꞌon icha bachunthia ngain ndo ko banchesayeꞌe ndo. 
ROM.4.21	Ko Abraham jian benuꞌe ixin Ndo Dio jié juachaxin chunda ndo ko runcheꞌe ndo kain thi ndachro ndo. 
ROM.4.22	Mexinxin Ndo Dio bayée ndo Abraham inchin naa chujni jian ixin bachunthia ngain ndo. 
ROM.4.23	Ko kji̱nꞌa na̱ jiꞌi jeꞌo ixin Abraham, 
ROM.4.24	kai kji̱n na̱ ixin jaꞌan ná xro chunthia ná ngain Ndo Dio ixin dayáa ná ndo inchin naa chujni jian ixin duthikaon ná ngain Nchaa ná Jesucristo, thi binchexechon Ndo Dio ngayexin ni ndadigeꞌen. 
ROM.4.25	Ko Jesucristo xrajon guen na̱ ixin kjuenga ꞌna kain thi jianꞌa binthoꞌo ná ko kjan xechon, ko jamee Ndo Dio nchao bayáa ná ndo inchin chujni jian.
ROM.5.1	Ko Ndo Dio binthatjañaa ná ndo ixin chunthia ná ngain ndo ko chrjuin tunuꞌe ansean ná jai, ko jiꞌi kuꞌen ixin Nchaa ná Jesucristo kjuengijna ná are jeꞌe beꞌen. 
ROM.5.2	Ko chaa ná ixin Jesucristo kunchiaunxin ná ngain Ndo Dio ixin chunthia ná ngain jeꞌe, mexinxin jaꞌan ná dachrjendaxianꞌa ná nthiee ndo, ko kai ruchaa ná ixin naa nchaꞌon sunthe ná ngain ndo ko sukon ná kain juachaxin chunda ndo. 
ROM.5.3	Ko jeoꞌa chaa ná ixin jiꞌi, kai ruchaa ná ngain thi anto tangi tuan ná ixin are sathuꞌe ná thi tangi jiꞌi, icha tsusuji ná. 
ROM.5.4	Ko are jaꞌan ná thixian ná ngain thi tangi tuan ná, are mee icha tsusuji ná, ko are icha tsusuji ná, icha jian tsunua ná ixin sunthe ná ngain Ndo Dio. 
ROM.5.5	Ko thi chunthia ná ngain Jesucristo sinthakusuaꞌa ná ixin Ndo Dio kuinthjima ndo Espíritu Santo ngain ansean ná ixin anto thjua ná ndo, ko uchjaa ná ndo Espíritu Santo.
ROM.5.6	Ixin are jaꞌan ná benuaꞌa ná kexreen rugitjañaa ná thi jianꞌa binthoꞌo ná, Cristo beꞌen ixin kain chujni jianꞌa ncheꞌe, ko beꞌen ngain nchaꞌon Ndo Dio kuinchieꞌe ndo. 
ROM.5.7	Nduaxin xruꞌin chujni ruxrajon seꞌen ixin inaa chujni, maski naa chujni jian, ko ja̱ runthoo ná chujni ruxrajon seꞌen ixin inaa chujni, aro seꞌen ixin naa chujni atho jian. 
ROM.5.8	Aro Ndo Dio tjagua ná ndo kexreen anto thjua ná ndo ixin maski banthoꞌo ná thi jianꞌa, Cristo beꞌen ixin jaꞌan ná. 
ROM.5.9	Ko jai Ndo Dio binchetjaaña jie̱ ruguan ná, ixin bajon Xeꞌen ndo beꞌen xan ixin jaꞌan ná, mexinxin jeꞌe xan tsjengijna ná xan are suꞌen jie̱ kain chujni, jaꞌan ná xruꞌin suntheka ná. 
ROM.5.10	Are xra baningakuꞌen ná Ndo Dio, jeꞌe ndo binthakjan ná ngain ndo inaa are beꞌen Jesucristo; ko unda jai sikjengijnaꞌa ná ndo ixin Jesucristo jichon ko jii ngajin ná. 
ROM.5.11	Ko jeoꞌa jiꞌi, kai chaa ná ngain Ndo Dio, ixin Nchaa ná Jesucristo binthatjañaa ná kain thi jianꞌa binthoꞌo ná ko binthakjan ná ngain Ndo Dio.
ROM.5.12	Ko ixin thi jianꞌa bincheꞌe nakuaxinxon xii, juii thi jianꞌa ngataꞌa nunthe ko kai juii thi deꞌen ni. Ko mexinxin kainxin ná ndaseꞌen ná ixin kainxin ná nthoꞌo ná thi jianꞌa. 
ROM.5.13	Are xra xruꞌin ley beꞌe, ubancheꞌe na̱ thi jianꞌa ngataꞌa nunthe, aro thi xruꞌin ley jii xruꞌin chujni nchao tsjangiꞌi na̱ ixin thi jianꞌa bincheꞌe na̱. 
ROM.5.14	Maski jamee chujni kuexinxin ngain Adán ko juexinxin ngain Moisés, kain chujni mee beꞌen na̱, maski bincheꞌa na̱ thi jianꞌa bincheꞌe Adán, ko Adán kjui xraa thi rukii.
ROM.5.15	Aro chroꞌa sinthuyaꞌi ná thi jianꞌa bincheꞌe Adán kunixin thi binthathuan ná Ndo Dio. Ixin thi jianꞌa bincheꞌe nakua xii diꞌin Adán, tsjé chujni ndabeꞌen, aro thi bincheꞌe Ndo Dio ixin nakua xii diꞌin Jesucristo, binthathuan ná ndo thi jian, ko jiꞌi jian ixin tsjengijna tsjé chujni. 
ROM.5.16	Thi jianꞌa bincheꞌe Adán chroꞌa tsuyaꞌi kunixin thi chrjuin chjaa ná Ndo Dio. Ixin thi jianꞌa bincheꞌe Adán, Ndo Dio ndachro ndo ixin jaan jianꞌa bincheꞌe, aro ixin thi jian bincheꞌe Jesucristo, Ndo Dio binthatjaaña ná jie̱ ruguan ná maski jikininxinꞌa ná. 
ROM.5.17	Ixin thi jianꞌa bincheꞌe thi nakuaxinxon xii diꞌin Adán, thi ndadeꞌen ni kuetuꞌan ngataꞌa nunthe, aro jai ixin Jesucristo, jaꞌan ná sunthechon ná ngain Ndo Dio are ruxechon ná, ixin Ndo Dio thjuaa ná ndo, ko bayáa ná ndo, ko xruꞌin kjuenga ꞌna ná.
ROM.5.18	Ko ixin thi jianꞌa bincheꞌe Adán, Ndo Dio ndachro ixin kain ni seꞌen ni. Aro ixin thi bincheꞌe Jesucristo, Ndo Dio ndachro ixin xruꞌin teka ná ko xruꞌin nchaꞌon ndaseꞌen ná. 
ROM.5.19	Ko ixin bithikaonꞌa thi nakuaxinxon xii, tsjé chujni bithikaonꞌa ko bincheꞌe thi jianꞌa, aro kai ixin bithikaon na̱ Jesucristo, Ndo Dio binchetjaaña jie̱ ngain tsjé chujni.
ROM.5.20	Ko kununxin ley ko jañaa kununxin tsjé thi jianꞌa bancheꞌe chujni, aro maski tsjé na̱ bincheꞌe na̱ thi jianꞌa, Ndo Dio icha tsjé chujni binchetjañeꞌe ndo na̱. 
ROM.5.21	Ko jañaa, inchin thi jianꞌa kuetuꞌan rugeꞌen ni, jañaa kai Ndo Dio ndachro ndo ixin binchetjaaña jie̱ ngajin ná, ko chjaa ná ndo juachaxin sunthechon ná kain nchaꞌon ixin juachaxiin Nchaa ná Jesucristo.
ROM.6.1	¿Kexreen sinthukjexinxin ná jiꞌi remee? ¿Axra sinthoꞌo ná thi jianꞌa ixin Ndo Dio xra sinthatjañaa ná ndo? 
ROM.6.2	¡Naꞌi, isinthoꞌa ná thi jianꞌa! Jaꞌan ná ukuentuxiꞌin ná ko inthoꞌa ná thi jianꞌa banthoꞌo ná. Mexinxin, ¿kexreen xrasinthoꞌo ná thi jianꞌa? 
ROM.6.3	¿Anuaꞌa ra, ixin jaꞌan ná xro bigithe ná, xrabakoꞌo ná Jesucristo ko jaꞌan ná ko jeꞌe kjan ná inchin nakua chujni? 
ROM.6.4	Ixin are jaꞌan ná bigithe ná, jiꞌi ruchro ixin jaꞌan ná kai xrabakoꞌo ná Jesucristo are jeꞌe ndabeꞌen, ko inchin jeꞌe xechon ixin thi anto jié juachaxiin Ndudaa ná thjen ngajni, kai jaꞌan ná xechon ná, mexinxin basingixin ná ko sakji ná inchin inaa chujni narua.
ROM.6.5	Ja̱ jaꞌan ná ko Jesucristo kjan ná inchin nakua chujni ko xrabakoꞌo ná are jeꞌe xrabaa, kai sunthechon ná ngain jeꞌe ixin jeꞌe xechon. 
ROM.6.6	Ko nua ná ixin kain thi jianꞌa banthoꞌo ná are saꞌo, kain mee undabeꞌen nganito ntha cruz kunixin Jesucristo, ko jañaa juexinxin thi jianꞌa banthaxruxian ná banthoꞌo ná. Ko jai isinthoꞌa ná thi jianꞌa, ko thi jianꞌa ichroꞌa tsethuan ná. 
ROM.6.7	Ixin are undadeꞌen ni ichroꞌa sincheꞌe ni icha thi jianꞌa. 
ROM.6.8	Ja̱ undabeꞌen ná kunixin Jesucristo, jaꞌan ná jian nua ná ixin sunthechon ná ngain jeꞌe. 
ROM.6.9	Ixin jaꞌan ná nua ná ixin Cristo uxechon ko ixruꞌin nchaꞌon rukjan seꞌen inaa ixin thi ndadeꞌen ni ixruꞌin juachaxin chunda ngain Jesucristo. 
ROM.6.10	Ixin are Cristo ndabeꞌen, thi ndadeꞌen ni juinchetjaan juachaxin ngain Cristo, ko jai jeꞌe jichon ixin nchesayeꞌe Ndo Dio. 
ROM.6.11	Jañaa jaꞌa ra kai xraxaon ra, xraa undabeꞌen ra ko ichroꞌa sincheꞌe ra thi jianꞌa bincheꞌe ra, aro jai techon ra ixin jeꞌo sinchesayeꞌe ra Ndo Dio ixin Jesucristo.
ROM.6.12	Mexinxin jai jaꞌa ra dithuaxinꞌa ra ixin thi jianꞌa xra tsetuꞌan ngain nthauꞌa ra. Ko dithuaxinꞌa ra ixin thi jianꞌa sinthanthaꞌa ra thi jianꞌa nchexruxiꞌin nthauꞌa ra. 
ROM.6.13	Ko dithuaxinꞌa ra ixin thi jianꞌa sinchegunda nthauꞌa ra ngain kain thi jianꞌa; icha jian xrajon ra ngain Ndo Dio inchin jikininxin chujni undabeꞌen ko kjan xechon. Dithuaxin ra ixin Ndo Dio tsetuꞌan ngain nthauꞌa ra ixin sincheꞌe ra thi jian. 
ROM.6.14	Ixin thi jianꞌa ixruꞌin juachaxin chunda ngajin ra ixin ley bayée Moisés ithetuanꞌa ngajin ra jai ixin jai thi jian thixin ngain Ndo Dio, mee thi thetuꞌan ngajin ra.
ROM.6.15	¿Mee jai, keꞌe sinthoꞌo ná?, ixin ithetuanꞌa ná ley ko jai thetuan ná thi thjuaa ná Ndo Dio, ¿a xrasinthoꞌo ná thi jianꞌa? ¡Naꞌi isinthoꞌa ná thi jianꞌa! 
ROM.6.16	Jaꞌa ra nuꞌa ra jian ixin ja̱ ruxrajon ra sincheꞌe ra xra ngain naa xi najni rugunda sithikaon ra xa, jiꞌi ruchro ixin ndakueꞌna ra xa. Jañaa tuꞌen ni are dithikaon ni thi jianꞌa, ja̱ suthikaon ná thi jianꞌa, ndasitjaan ná. Ko ja̱ suthikaon ná Ndo Dio, jeꞌe ndo sinthatjañaa ná ndo jie̱ ruguan ná. 
ROM.6.17	Are saꞌo jaꞌa ra xraa ndakueꞌna ra thi jianꞌa, aro jaꞌan thexruxian Ndo Dio ixin jai jaꞌa ra ubithikaon ra kunixin ansean ra thi jian juajnee Ndo Dio uxraguꞌa ra. 
ROM.6.18	Ko jai ithetunꞌa ra thi jianꞌa ixin jai jaꞌa ra uni nchexree thi jian rinao Ndo Dio. 
ROM.6.19	Jaꞌan nichja inchin kexeꞌo chujni ixin jaꞌa ra xra chroꞌa thinxin ra jian kain jiꞌi. Ixin are saꞌo jaꞌa ra xrajon ra bincheꞌe ra thi thjuaꞌa ko thi jianꞌa, aro jai xrajon ra ncheꞌe ra thi jian ko jañaa rukjan ra jian chujni ngathexin kon Ndo Dio.
ROM.6.20	Are jaꞌa ra xrabinthe ra xraa chujni dikuchji ngain thi jianꞌa, are mee bancheꞌa ra inchin nchexruxiꞌin Ndo Dio. 
ROM.6.21	¿Aro keꞌe bacha ra are mee? Xruꞌin bacha ra, jeꞌo juasuaxin ixin thi bancheꞌe ra ko banthakjínxin ra ngain Ndo Dio. 
ROM.6.22	Aro jai thi jianꞌa ithetunꞌa ra ixin jaꞌa ra uxrajon ra ncheꞌe ra xree Ndo Dio, ko jiꞌi jian, ixin jian sinthe ra ngathexin kon ndo, ko jeꞌe ndo sinthagechon ra ko xruꞌin nchaꞌon seꞌen ra. 
ROM.6.23	Thi chujni ncheꞌe thi jianꞌa sacha na̱ tsji na̱ ngathe xruꞌi. Aro thi juinthathuan ná Ndo Dio nthakjan ná inaa chujni narua ko xruꞌin nchaꞌon seꞌen ná ko sunthe ná ngain Nchaa ná Jesucristo.
ROM.7.1	Jaꞌa ra xro choo ná, xro chunxin ra ley bayée Moisés, unuꞌa ra ixin ley jiꞌi chunda juachaxin tsetuꞌan ngain chujni jeꞌo are xra techon na̱. 
ROM.7.2	Jiꞌi xraa naa nchrii thutheꞌe: ley thetuꞌen nchra seꞌe nchra ngain xixiꞌi nchra are jeꞌe xa xrajichon xa, ko are ndaseꞌen xa, ixruꞌin ley tsetuꞌen nchra. 
ROM.7.3	Mexinxin ja̱ naa nchrii sekaꞌo inaa xii ko xixiꞌi nchra xra jichon xa, jeꞌe nchra jianꞌa ncheꞌe nchra ixin jikaꞌo nchra yoo xii. Ko ja̱ xixiꞌi nchra ndaseꞌen xa, jeꞌe nchra chunda nchra juachaxin tsutheꞌe nchra inaa xii ko jañaa jeꞌa jianꞌa thi sincheꞌe nchra.
ROM.7.4	Jañaa jaꞌa ra kai, jaꞌa ra xro choo ná, jaꞌa ra xro tekininxin ra Cristo, xraa undabeꞌen ra ixin ithetuanꞌa ra ley. Jai thetuꞌan ra Cristo, thi xechon ngayee ni ndabeꞌen, ko jai sinthoꞌo ná thi jian ixin tsusayexin Ndo Dio. 
ROM.7.5	Ixin are saꞌo, are jaꞌan ná xra banthoꞌo ná kain thi bajinao nthauꞌa ná, are mee ley banchekiakuꞌen nthauꞌa ná banthoꞌo ná icha jianꞌa, ko kain thi jianꞌa ná banthagacha ná ixin rukji ná ngathe xruꞌi. 
ROM.7.6	Aro jai jaꞌan ná xraa undabeꞌen ná ko ithetuanꞌa ná ley, thi ley anto suji baketuan ná, ko jai unchao sithikaon ná Ndo Dio kunixin Espíritu Santo ko sinthoꞌa ná inchin banthoꞌo ná are baketuan ná ley.
ROM.7.7	Mexinxin, ¿keꞌe rundachro ná? ¿Rundachro ná ixin ley bayée Moisés, jianꞌa? ¡Naꞌi! Aro jaꞌan ruchunxinꞌa kexeꞌe thi jianꞌa ja̱ rugeꞌa ley. Ixin ley ndachro: “Thiakuenꞌa thi chunda inaa chujni.” Ko ley jiꞌi kununanxin ixin jiꞌi jianꞌa. 
ROM.7.8	Ja̱ rugeꞌa ley jiꞌi, jaꞌan runchexruxinaꞌa runthaꞌa thi jianꞌa, aro ixin ley juii ngain juarixaunna, icha binthaꞌa thi jianꞌa. Ko thi koꞌa ley, nthi̱ꞌa̱ chujni chunxinꞌa kexeꞌe thi jianꞌa. 
ROM.7.9	Are jaꞌan xra benunaꞌa thi thetuꞌan ley, are mee, jaꞌan baxraxaꞌon ixin xruꞌin thi jianꞌa banthaꞌa. Ko are jaꞌan ukununa keꞌe thetuꞌan ley, are mee, jaꞌan kununa ixin ubinthaꞌa tsjé thi jianꞌa, ko kai kununa ixin thi jianꞌa beꞌe ngajin ko jaꞌan xraa ndabeꞌen na. 
ROM.7.10	Ko ley ruchjana juachaxin rugarichon ko xruꞌin nchaꞌon rugeꞌen na, aro jeꞌo kjuaguꞌna ixin jaꞌan jikininxin na tsji ngathe xruꞌi. 
ROM.7.11	Ixin thi jianꞌa nchexruxiꞌin nthauꞌna bancheyana, kuthimejan banchegunda ley ixin banchekjínxin na ngathexin kon Ndo Dio.
ROM.7.12	Mexinxin nchao rundachro ná ixin ley bayée Moisés juixin ngain Ndo Dio, ko xruꞌin thi jianꞌa ncheꞌe ley, ko kain thi thetuꞌan ley jian ko nchao jii. 
ROM.7.13	Aro thi rindachrjan jiꞌi ixin ley anto jian ley, ¿a ley thi nchao suen na? ¡Naꞌi! Kain thi jianꞌa jaꞌan binthaꞌa, mee thi ndachro ixin jaꞌan jikininxin tsji ngathe xruꞌi, ko thi jianꞌa banchegunda ley ixin kjuaguxin thi jianꞌa jaꞌan binthaꞌa. Ko kai ley jiꞌi kjuaago ixin atho jianꞌa thi ncheꞌe ni.
ROM.7.14	Jaꞌan ná nua ná ixin ley jian ixin juixin ngain Ndo Dio, aro jaꞌan xraa kaxeꞌo chujni, ko sujiꞌa na ko xraa ndakuchji na ngain thi jianꞌa ko nthaꞌa thi jeꞌe rinao. 
ROM.7.15	Ixin jaꞌan thianxinꞌa keꞌe tunna ixin are jaꞌan rinaꞌo sinthaꞌa thi jian, aro chroꞌa. Ko thi jianꞌa jaꞌan rinaoꞌa sinthaꞌa, mee thi jaꞌan nthaꞌa. 
ROM.7.16	Ko thi jaꞌan rinaoꞌa sinthaꞌa, mee thi jaꞌan nthaꞌa, ko jañaa tjaago ixin ley bayée Moisés jian ley. 
ROM.7.17	Mexinxin ijeꞌa jaꞌan thi nthaꞌa thi jianꞌa, thi ncheꞌe jiꞌi thi jianꞌa jii ngaxiꞌin nthauꞌna. 
ROM.7.18	Ixin jaꞌan sujiꞌa na, ko xruꞌin thi jian jii ngain ansenna, mexinxin chroꞌa nthaꞌa thi jian. 
ROM.7.19	Jaꞌan chroꞌa nthaꞌa thi jian inchin jaꞌan rinaꞌo, ko jeꞌo nthaꞌa thi jianꞌa ke jaꞌan rinaoꞌa. 
ROM.7.20	Ko are jaꞌan nthaꞌa thi jaꞌan rinaoꞌa, nduaxin jeꞌa jaꞌan nthaꞌa yaa ixin thi jianꞌa jii ngaxiꞌin nthauꞌna, mee thi ncheꞌe yaa.
ROM.7.21	Jañaa tunna: Are jaꞌan rinaꞌo sinthaꞌa thi jian, aro chroꞌa ixin jeꞌo nthaꞌa thi jianꞌa jii ngajin. 
ROM.7.22	Ko ngaxiꞌin ansenna anto rinaꞌo sinthaꞌa inchin thetuꞌan Ndo Dio ngain ley. 
ROM.7.23	Aro thi jianꞌa jixiꞌin nthauꞌna tajandaꞌa na nthaꞌa inchin rinao juaxraxaunna. Ko thi jianꞌa jii ngaxiꞌin nthauꞌna, thetunna.
ROM.7.24	¡Anto chrjuinꞌa tununa jaꞌan! ¿Kensen nchao rugantsje juachaxin jianꞌa jii ngain nthauꞌna ixin senꞌa na? 
ROM.7.25	Thexruxian Ndo Dio ixin jeꞌo Nchaa ná Jesucristo nchao tsjengijna na jaꞌan. Ko jaꞌan thianxin ixin rugunda sithikaꞌon ley bajon Ndo Dio, aro thi jianꞌa jii ngaxiꞌin nthauꞌna thetunna ko nthaꞌa thi jeꞌe rinao.
ROM.8.1	Aro jai Ndo Dio ixruꞌin jie̱ sincheꞌe ndo ngain chujni ubithikaon Jesucristo, thi ni ncheꞌe inchin ndachro Espíritu Santo ko incheꞌa na̱ thi jianꞌa rinao nthauꞌe na̱. 
ROM.8.2	Ixin thi thetuꞌan Espíritu Santo binthakjan ná inaa chujni narua ixin bithikaon ná Cristo, ko jeꞌe thi bantsjexin ná ngain kain thi jianꞌa banthoꞌo ná ko ngain thi ndadeꞌen ni. 
ROM.8.3	Ixin Ndo Dio nchao bincheꞌe thi chroꞌa bincheꞌe ley bayée Moisés ixin ley jiꞌi chroꞌa kjuengijna chujni ixin sujiꞌa na̱ ko icha juinao na̱ bincheꞌe na̱ thi jianꞌa. Mexinxin Ndo Dio ruaꞌan ndo Xeꞌen ndo ko bayée xan naa nthao inchin nthauꞌa ná ko beꞌen xan ixin kjuenga xan ꞌna kain thi jianꞌa binthoꞌo ná. Jiꞌi ruchro ixin Ndo Dio bantsjeꞌe ndo juachaxin bechunda thi jianꞌa ngain nthauꞌa ná. 
ROM.8.4	Kain jiꞌi bincheꞌe Ndo Dio ixin jaꞌan ná nchao sinthoꞌo ná kain thi thetuꞌan ley, ixin jai jaꞌan ná inthoꞌa ná inchin rinao nthauꞌa ná, jai nthoꞌo ná inchin rinao Espíritu Santo.
ROM.8.5	Ixin thi chujni ncheꞌe inchin rinao nthauꞌe, chujni mee jeꞌo xraxaon na̱ thi rinao nthauꞌe na̱. Aro thi chujni ncheꞌe inchin rinao Espíritu Santo, chujni mee xraxaon sincheꞌe thi rinao Espíritu Santo. 
ROM.8.6	Ja̱ sinthoꞌo ná jeꞌo thi rinao nthauꞌa ná, satsji ná ngathe xruꞌi. Ja̱ sinthoꞌo ná thi rinao Espíritu Santo, sunthe ná ngain Ndo Dio ko chrjuin tsunuꞌe ansean ná. 
ROM.8.7	Kain chujni xraxaon sincheꞌe jeꞌo thi rinao nthauꞌe, chujni mee ningakuꞌen Ndo Dio ixin rinaoꞌa na̱ dithikaon na̱ ley ndo ko chroꞌa ncheꞌe na̱ thi jindachro ley. 
ROM.8.8	Mexinxin chujni ncheꞌe jeꞌo thi rinao nthauꞌe, chujni mee chroꞌa sincheꞌe thi nchexruxiꞌin Ndo Dio.
ROM.8.9	Aro jaꞌa ra itencheꞌa ra inchin rinao nthauꞌa ra ixin jaꞌa ra ncheꞌe ra inchin rinao Espíritu Santo, ixin Espíritu Santo jii ngajin ra. Ja̱ jiꞌa Espíritu Santo ngajin ra, jaꞌa ra jeꞌa chujnii Jesucristo. 
ROM.8.10	Nthauꞌa ra rugunda seꞌen nthao ixin thi jianꞌa bincheꞌe nthao, aro ja̱ Cristo jii ngain ansean ra, kai espiritua ra xechon ixin jai xruꞌin teka ra ngain Ndo Dio. 
ROM.8.11	Ja̱ jii ngajin ra Espíritu binchexechon Cristo, Espíritu jiꞌi sinchexechon nthauꞌa ra, thi nthao ndadeꞌen ixin Espiritue Ndo Dio jii ngajin ra.
ROM.8.12	Mexinxin, jaꞌa ra xro choo ná, sinthoꞌo ná inchin rinao Ndo Dio ko jeꞌa inchin rinao nthauꞌa ná. 
ROM.8.13	Ja̱ sincheꞌe ra inchin rinao nthauꞌa ra, tsji ra ngathe xruꞌi, aro ja̱ ruxrajon ra ixin Espiritue Ndo Dio tsjengijna ra ixin tsinthuꞌe ra kain thi jianꞌa, sinthechon ra kain nchaꞌon.
ROM.8.14	Kainxin chujni ncheꞌe inchin rinao Espiritue Ndo Dio, chujni mee xeꞌen Ndo Dio. 
ROM.8.15	Ko Espíritu bayée ná jeꞌa naa espíritu ruxrandoꞌo ná juaxraon. Espíritu jiꞌi nthakjan ná xeꞌen Ndo Dio, ko Espíritu jiꞌi chjaa ná juachaxin rundachro ná: “¡Suixin Ndudana!” 
ROM.8.16	Ko xrajeꞌo Espíritu Santo thi thii ngajin ná ixin ndathjo ná, ixin jaꞌan ná ndua xeꞌen Ndo Dio ná. 
ROM.8.17	Ko ixin jaꞌan ná xeꞌen Ndo Dio, jaꞌan ná ko Jesucristo sayée ná kain thi jian ndachro ndo ixin ruchjaa ná ndo, ja̱ kai tangi tedathuꞌe ná inchin Cristo bathuꞌe, ko jañaa tsusayaa ná inchin tsusayeꞌe jeꞌe.
ROM.8.18	Ko jaꞌan xraxaꞌon ixin thi tangi tedathuꞌe ná nthiꞌi, tsuyaiꞌa, kunixin thi chrjuin sukon ná. 
ROM.8.19	Ko nguixin nunthe kunixin kainxin thi jii ngajni xraa uruginaunka rugikon nchaꞌon tsununxin ixin jaꞌan ná xeꞌen Ndo Dio. 
ROM.8.20	Ko kain mee ibinueꞌa keꞌe runcheꞌe, jiꞌi kuꞌen ixin Ndo Dio jañaa ndachro ixin thi jianꞌa bincheꞌe Adán. Aro kain thi binchechjian Ndo Dio xrajichuꞌen nchaꞌon mee, 
ROM.8.21	ko chrjuin tsunuꞌe nguixin nunthe ixin isathueꞌa tangi ko isitjanꞌa ko chrjuin tsunuꞌe xraa kain ná xro ukjan xeꞌen ndo. 
ROM.8.22	Ko jaꞌan ná nua ná ixin kain thi tangi jidathuꞌe, ko thiin xraa naa nchrii are sinchekunkjiꞌi nchra chjan. 
ROM.8.23	Ko jeoꞌa kain mee tangi jitunuꞌe, kai jaꞌan ná, maski jaꞌan ná Ndo Dio uchjaa ná ndo Espíritu Santo, ko jiꞌi thi chjaa ná ndo nthiꞌi, ko xra ditjaan sayée ná icha. Ko tangi tunua ná ko techuꞌen ná nchaꞌon are Ndo Dio sayáa ná ndo inchin xeꞌen ndo ko sayée ná inaa nthao narua. 
ROM.8.24	Ko ixin chunthia ná thi ndachro Ndo Dio, jeꞌe ndo binthakjan ná ndo inaa chujni narua. Ja̱ tedikon ni thi techuꞌen ni, irugundaꞌa ruchuꞌen ni ixin utedikon ni. 
ROM.8.25	Aro ja̱ techuꞌen ná thi xra dukonꞌa ná, rugunda ruchuꞌen ná ko tsunchrjenꞌa ná tsija.
ROM.8.26	Ko kai Espíritu Santo thjengijna ná are jaꞌan ná sujiꞌa ná ixin jaꞌan ná nuaꞌa ná nthutseꞌen ná ñao Ndo Dio inchin jikininxin. Aro Espíritu Santo jeꞌe nchetseꞌen ñao ndo ixin jaꞌan ná, maski jaꞌan ná thinxinꞌa ná kexreen nchetseꞌen ñao ndo. 
ROM.8.27	Ko Ndo Dio, thi chunxin anseen kain chujni, nuꞌe ndo thi runichja Espíritu Santo ixin Espíritu Santo nichjaxin chujni dithikaon ngain ndo, ko Espíritu nichja inchin rinao ndo.
ROM.8.28	Jaꞌan ná nua ná ixin kainxin thi tuan ná jaꞌan ná xro thjueꞌe ná Ndo Dio, jeꞌe ndo tanchrjanda ndo tuan ná ixin jañaa tsjia ná jian, jaꞌan ná xro kuinchia ná ndo inchin jeꞌe ndo xraxaon ndo. 
ROM.8.29	Ko are xra xruꞌin beꞌe, Ndo Dio ukuinchiaa ná ndo, ko undachro ndo ixin juinthakininxin ná ndo xeꞌen ndo, ko Jesucristo thi xan saꞌo jii ngayee kain ni chunthia ngain ndo. 
ROM.8.30	Ko kain ná xro kuinchia ná ndo saꞌo, ko baya̱a ná ndo, kai binthatjañaa ná ndo jie̱, ko xro binthatjañaa ná ndo jie̱, kai binthasayaa ná ndo.
ROM.8.31	¿Mexinxin, jai keꞌe rundachro ná remee? Ja̱ Ndo Dio jii ngajin ná, ¿kensen nchao tsja cha ngajin ná? 
ROM.8.32	Ko Ndo Dio bajon ndo Xeꞌen ndo maski tangi rugathuꞌe xan ixin jaꞌan ná, ¿unda sichjaꞌa ná ndo jaꞌan ná kunixin Jesucristo kain thi undachro ndo ixin ruchjaa ná ndo? 
ROM.8.33	¿Kensen nchao tsjangiꞌi ni kuinchieꞌe Ndo Dio? Xruꞌin kensen, ixin Ndo Dio thi binthatjañaa ná kain thi jianꞌa binthoꞌo ná. 
ROM.8.34	Mexinxin, ¿kensen nchao sincheꞌe jie̱ ngajin ná? Cristo beꞌen ixin jaꞌan ná, ko kai Cristo thi uxechon ko jai jeꞌe jii ngain rajianxiin Ndo Dio, ko jinchetseꞌen ñao ndo ixin jaꞌan ná. 
ROM.8.35	Mexinxin, ¿kensen santsjendaxin ná thi thjuaa ná Cristo? ¿A thi tuniꞌi ni, a thi ta ni juachjaon, a thi tjaaya chujni ngain ni, a thi deꞌen ni jintha, a thi ruchundaꞌa ni luntho, a thi chujni rinao suen ni kunixin chia taade? 
ROM.8.36	Inchin ndachro ngain Xruen Ndo Dio:
ROM.8.36	Ixin nichja ná juajnee Ndo Dio, jaꞌan ná deꞌen ná
ROM.8.36	ko thingajin ná na̱ xraa kuleko are sasiguen na̱ ba.
ROM.8.37	Aro maski kain jiꞌi tuan ná, jaꞌan ná sacha ná ixin Jesucristo, thi anto thjuaa ná. 
ROM.8.38	Ko jian nuna ixin xruꞌin kensen santsjenda ná ngain thi thjuaa ná Ndo Dio, maski seꞌe thi deꞌen ni, thi techon ni, ángel, espiritue nchiijin, thi jituꞌen, thi sikuꞌen, 
ROM.8.39	thi jii ngajni, thi jii chringi nunthe ko xruꞌin inaa thi binchechjian Ndo Dio nchao santsjenda ná ngain thi thjuaa ná Ndo Dio, thi juathjua kjuagua ná ndo ixin thi bincheꞌe Nchaa ná Jesucristo ixin jaꞌan ná.
ROM.9.1	Jaꞌan rindachrjan thi ndua ko xruꞌin rinthaaya ixin ngathe ansenna Espíritu Santo jindachjejin na ixin jiꞌi jaan ndua. 
ROM.9.2	Ko anto jié juachjaon chunda ngain ansenna kainxin nchaꞌon. 
ROM.9.3	Ko jaꞌan rujinaꞌo rugetsingataꞌa na thi jianꞌa ko rugariꞌa ngain Jesucristo ja̱ mee nchao rukjengijna kain ni judío ixin ruginthe na̱ ngain Ndo Dio. 
ROM.9.4	Chujni bachrjeninxin Israel, Ndo Dio bayée chujni teꞌi xraa xeꞌen ndo, ko anto chrjuin ixin jeꞌe ndo bengayee ndo na̱ kunixin kain juachaxiin ndo, ko jeꞌe ndo kjuauthexin ndo na̱, ko bajon ndo ley, ko bajon ndo juachaxin ixin jeꞌe na̱ runchesayeꞌe na̱ ndo ko bajon ndo juachaxin sayée na̱ kain thi ndachro ndo rugajon ndo. 
ROM.9.5	Ko kain chujni Israel bachrjeninxin na̱ ni ndo dachriꞌa ná xrachrjen. Ko kai Cristo bachrjeninxin ni teꞌi are jeꞌe guan ngataꞌa nunthe jiꞌi, ko jeꞌe Dio kai ixin thetuꞌan kainxin thi dukon ná, mexinxin jeꞌe jikininxin tsusayeꞌe kainxin nchaꞌon. Jañaa tsuꞌen.
ROM.9.6	Ko rindachrjanꞌa ixin ibayeꞌa na̱ thi ndachro ndo rugajon ndo ngain na̱, ixin jeꞌa kainxin chujni bachrjeninxin chujni Israel nduaxin chujnii Israel. 
ROM.9.7	Kai kainxinꞌa chujni bachrjeninxin Abraham nduaxin kjui chujnii Abraham, ixin Ndo Dio undachro ndo ngain Abraham: “Ngain xaꞌan Isaac sachrjeninxin chujnia.” 
ROM.9.8	Ko jiꞌi tjagua ná ke jeꞌa ixin sachrjeninxinja ná Abraham rukjan ná xeꞌen Ndo Dio; jeꞌo chujni dithikaon thi ndachro ndo, ni mee xeꞌen ndo ixin jañaa ndachro ndo ngain Abraham. 
ROM.9.9	Ko ndachro ndo ixin jaꞌin rugikuꞌen ngain Abraham: “Nthiꞌi nano rukjan na inaa ko nchrichriꞌa Sara ruchunda nchra naa chjan.”
ROM.9.10	Ko jeoꞌa jiꞌi. Kayui xeꞌen Rebeca chunda xan nakua ndudee xan, ko ndudee xan, diꞌin Isaac ko kjui ndo xrachrjeꞌan ná. 
ROM.9.11	Ko are xraduanꞌa kayui xan ko xraxruꞌin thi jian ko thi jianꞌa binthencheꞌe xan, Ndo Dio xraago ixin chunda ndo juachaxin thinchieꞌe ndo chujni rinao ndo, 
ROM.9.12	ko thinchieꞌa ndo chujni ixin thi ncheꞌe na̱. Jeꞌe ndo thinchieꞌe ndo thi ni jeꞌe ndo rinao ndo. Ko jeꞌe ndo ndachro ndo ngain Rebeca: “Thi xan saꞌo suan, rukjan xan ni ncheꞌe xree xan yuxin suan.” 
ROM.9.13	Ko jaꞌin ndachro ngain Xruen Ndo Dio: “Jaꞌan kuinchiaa Jacob ko jeꞌa Esaú.”
ROM.9.14	Mexinxin ¿keꞌe rundachro ná? ¿A rundachro ná ixin Ndo Dio ncheꞌa inchin jikininxin? ¡Naꞌi! 
ROM.9.15	Ixin Ndo Dio ndachro ngain Moisés: “Jaꞌan tsiakunuaa chujni jaꞌan rinaꞌo, ko tsjengijna chujni jaꞌan rinaꞌo.” 
ROM.9.16	Mexinxin Ndo Dio tsiakunueꞌa chujni xraxaon ixin anto jian ncheꞌe. Jeꞌe ndo thiakunueꞌe ndo thi chujni jeꞌe ndo rinao ndo. 
ROM.9.17	Inchin jitaxin thi ndachro Ndo Dio ngain Faraón: “Jaꞌan chjaꞌa juachaxin kjan rey ixin tsjaago juachaxin chunda jaꞌan ixin jañaa kainxin chujni jii ngataꞌa nunthe tsunuꞌe na̱ thi jaꞌan nthaꞌa.” 
ROM.9.18	Mexinxin Ndo Dio tsiakunueꞌe chujni jeꞌe ndo rinao ndo ko jeꞌe ndo sinchecha ndo anseen chujni jeꞌe ndo rinao ndo.
ROM.9.19	Aro jaꞌa rundachjejin na: “¿Unda Ndo Dio xradankataꞌa chujni thi jianꞌa ncheꞌe na̱? ko ¿kensen nchao rukayakuen ndo ixin sincheꞌe ndo thi jeꞌe ndo rinao ndo?” 
ROM.9.20	Aro, ¿kensen jaꞌa ixin danchiangiꞌi Ndo Dio ixin thi ncheꞌe ndo? ¿A naa chi nchao rundachro chi ngain thi binchechjian chi: “Unda jaꞌa jañaa binchechjian na”? 
ROM.9.21	Ixin thi nchechjian chi kunixin nchethjaꞌo chunda juachaxin sincheꞌe inchin jeꞌe rinao. Jeꞌe nchao sundeꞌe xrajeꞌo nchethjaꞌo sinchechjianxin naa chi chrjuin ko inaa chi chrjuinꞌa.
ROM.9.22	Ko Ndo Dio binao rukjaago kexreen duñao ndo ko kexreen ncheꞌe ndo jie̱, ko rukjaago thi jié juachaxin chunda ndo, aro jeꞌe ndo anto kuixiꞌin ndo ngain chujni jianꞌa, thi chujni bikininxin rugueꞌen jie̱ ko rukji ngathe xruꞌi. 
ROM.9.23	Ko jiꞌi bincheꞌe ndo ixin kjuaguxin ndo thi anto chrjuin jii thi jii ndo, ko jeꞌe ndo kuiakunua ná ndo ko kuinchiaa ná ndo ko binthakjan ná ndo chujni narua ixin sunthe ná ngain ndo. 
ROM.9.24	Ko Ndo Dio baya̱a ná ndo jaꞌan ná, xro judío ná, kunixin jaꞌa ra xro jeꞌa judío ra. 
ROM.9.25	Inchin ndachro ngain Xruen Ndo Dio thi dikji̱n Oseas:
ROM.9.25	Rajna jeꞌa rajnana sinthagiꞌin rajnana,
ROM.9.25	ko rajna bathjuaꞌa, ruthjuaa rajna.
ROM.9.26	Ko ngain rajna ndachrjan: “Jaꞌa ra jeꞌa chujnina ra”,
ROM.9.26	nthi̱ꞌa̱ sinxin ra xeꞌen Ndo Dio, ndo jichon.
ROM.9.27	Ko profeta Isaías ndachro ixin chujni Israel: “Maski chujni bachrjeninxin Israel tsutsjé na̱ inchin nchiise jii ngandeꞌe ndachaon, aro jeꞌo thuꞌa na̱ rukjan na̱ inaa chujni narua ngain Ndo Dio, 
ROM.9.28	ixin Ndo Dio sincheꞌe ndo jie̱ nguixin ngataꞌa nunthe inchin undachro ndo.” 
ROM.9.29	Ko inchin ndachro Isaías are saꞌo ngain Xruen Ndo Dio:
ROM.9.29	Ja̱ Ndo Dio, thi chunda kain juachaxin, rukanchrjanda rugeꞌen kain chujni Israel, jaꞌan ná rugunthe ná xraa rajna Sodoma ko Gomorra.
ROM.9.30	Mexinxin, ¿keꞌe icha rundachro ná? Rundachro ná ixin chujni jeꞌa judío kjueꞌa na̱ kexreen ruginthe na̱ jian ngathexin kon Ndo Dio. Aro Ndo Dio baye̱e na̱ inchin chujni jian jeꞌo ixin bithikaon na̱ ngain ndo. 
ROM.9.31	Aro chujni Israel binao na̱ ruginthe na̱ jian ngathexin kon Ndo Dio ixin jeꞌo binao na̱ rugithikaon na̱ ley aro chroꞌa bincheꞌe na̱ thi thetuꞌan ley, mexinxin Ndo Dio bayéꞌa na̱. 
ROM.9.32	¿Unda chroꞌa binthe na̱ jian ngathexin kon Ndo Dio? Ixin jeꞌe na̱ chunthiaꞌa na̱ ngain Ndo Dio ko jeꞌo chunthia na̱ ngain thi bancheꞌe na̱. “Mexinxin jeꞌe na̱ kunthengixin na̱ xro, ko xro mee Cristo” 
ROM.9.33	inchin jitaxin ngain Xruen Ndo Dio:
ROM.9.33	Jaꞌan tsiin ngain rajna Jerusalén naa xro tsunthengixin chujni, ko xro jiꞌi tsunthengixin na̱ ko setsjinga na̱;
ROM.9.33	ko kain chujni sithikaon ngain jeꞌe, xruꞌin nchaꞌon satho na̱ juasuaxin.
ROM.10.1	Jaꞌa ra xro choo ná, jaꞌan nthatsaan ñao Ndo Dio ko rinaꞌo ixin kainxin chujni Israel sitjañeꞌe na̱ thi jianꞌa bincheꞌe na̱ ko rukjan na̱ inaa chujni narua ko xruꞌin nchaꞌon tsjexin. 
ROM.10.2	Ko jaꞌan nchao rundachrjan ixin jeꞌe na̱ anto rinao na̱ sinchesayeꞌe Ndo Dio, aro nueꞌa na̱ kexreen. 
ROM.10.3	Ixin jeꞌe na̱ juinaoꞌa na̱ bithikaon na̱ kexreen Ndo Dio nchetjañeꞌe ndo chujni. Jeꞌo na̱ kjuee na̱ kexreen sitjañenxin na̱ ngathexin kon ndo, ko bithikaonꞌa na̱ thi bincheꞌe ndo ixin rugitjañenxin na̱. 
ROM.10.4	Ko Cristo juii ixin jeꞌe bincheꞌe kain thi thetuꞌan ley ko jañaa xethja ley. Ko jai ixin jeꞌo dithikaon ni jian ngain Cristo te ná ngathexin kon Ndo Dio.
ROM.10.5	Ko Moisés dikji̱n ixin kexreen chujni runcheꞌe thi ndachro ley: “Chujni sithikaon kain thi ndachro ley sinthechon na̱ kainxin nchaꞌon.” 
ROM.10.6	Aro jaꞌan ná kjan ná jian chujni ngathexin kon Ndo Dio ixin chunthia ná ngain ndo, ko juajnee ndo ndachro jaꞌin: “Ndachroꞌa ngathe ansean: ¿Kensen tsajiin ngajni? —jiꞌi ruchro ixin sinchexinkajin ra Jesucristo—; 
ROM.10.7	ko kai ndachroꞌa ra: ¿Kensen ruxinkajin ngain thi te ni ndadigeꞌen?” —jiꞌi ruchro ixin sinchekajiin ra Cristo ngayee ni ndadigeꞌen. 
ROM.10.8	¿Keꞌe ruchro jiꞌi? “Jiꞌi ruchro ixin Thee Ndo Dio chiaon jii ngajin ixin ujii ngain ruꞌa ko ngain ansean.” Ko juajna jiꞌi thi chunthia ná ko nichja ná. 
ROM.10.9	Ja̱ rundachro kunixin ruꞌa ixin Jesucristo Nchaa ko ngain ansean sithikaon ixin Ndo Dio binchexechon Jesucristo ngayee ni ndadigeꞌen, jamee jaꞌa rukjan inaa chujni narua. 
ROM.10.10	Ixin anseen ni dithikaunxin ni ixin Ndo Dio nchekjan ni jian chujni, aro ixin ruꞌa ni rundachruxin ni ixin batsuan ni Jesucristo, ixin jañaa rukjan ni inaa chujni narua.
ROM.10.11	Ngain Xruen Ndo Dio ndachro: “Chujni chunthia ngain Jesucristo, jeꞌe tsajandaꞌa satho na̱ juasuaxin.” 
ROM.10.12	Ixin ni judío ko ni jeꞌa judío xrajeꞌo renthe na̱ ngathexin kon Ndo Dio ixin nakua Nchaa ná kain ná, ko anto nchenchaon ndo kain ni nichjayee ndo. 
ROM.10.13	Ixin jaꞌin ndachro ngain Xruen Ndo Dio: “Kainxin chujni runichjayee Nchaa ná Jesús sitjanꞌa na̱.” 
ROM.10.14	Aro, ¿kexreen chujni nchao runichjayee na̱ Nchaa ná Jesús ja̱ xra dithikaonꞌa na̱ ngain? ¿Ko kexreen nchao sithikaon na̱ ngain Nchaa ná Jesús ja̱ xra xruꞌin kuiꞌin na̱ ixin jeꞌe? ¿Ko kexreen tsiꞌin na̱, ja̱ xruꞌin chujni nichja juajnee Jesucristo? 
ROM.10.15	¿Ko kexreen tsji chujni sindache icha chujni juajna jiꞌi, ja̱ xruꞌin kensen ruaꞌan na̱? Inchin jitaxin ngain Xruen Ndo Dio: “¡Anto chrjuin dikon ni are thii thi chujni thiaꞌo juajnee Ndo Dio!”
ROM.10.16	Aro kainxinꞌa chujni bithikaon thi jian juajna nchekjan ni inaa chujni narua. Inchin ndachro profeta Isaías: “¿Kensen kuiꞌin ko bithikaon juajna kuekin ná?” 
ROM.10.17	Mexinxin chujni chunthia ngain Ndo Dio ixin thiꞌin na̱ juajnee Jesucristo.
ROM.10.18	Aro jaꞌon danchiangi ngathe ansenna: ¿Anduaxin chujni Israel kuinꞌa na̱ juajnee Jesucristo? ¡Jaan ndua, kuiꞌin na̱! Ixin ngain xruen Ndo Dio ndachro:
ROM.10.18	Juajna jiꞌi kuiꞌin na̱ nguixin ngataꞌa nunthe,
ROM.10.18	ko juajna jiꞌi biji thi thjexinxin nunthe.
ROM.10.19	Aro jaꞌan xradanchiangi inaa: ¿A chujni Israel kuinxinꞌa na̱ juajna jiꞌi? Ixin are saꞌo Ndo Dio nichjaxin thee Moisés ko ndachro ndo:
ROM.10.19	Jaꞌan sinthakunchjiigo ra ixin naa rajnanchjan rentheꞌa;
ROM.10.19	ko jaꞌan sinthaꞌa ixin suñao ra ngain naa rajna thinxinꞌa.
ROM.10.20	Kuthimejan Ndo Dio nichjaxin thee profeta Isaías ko ndachro ndo:
ROM.10.20	Chujni kjueꞌa na̱ jaꞌan, chujni mee ni bithja na;
ROM.10.20	ko jaꞌan xraago na ngain chujni banchiangiꞌa ixin jaꞌan.
ROM.10.21	Ko Ndo Dio nichja inaa ixin thee Isaías ko ndachro ndo ixin Israel: “Nguixin nchaꞌon binaꞌo rukjengijna rajna Israel, thi rajna dithikaonꞌa ko thinxinꞌa.”
ROM.11.1	Mexinxin jai jaꞌan danchiangi: ¿A Ndo Dio ibinaoꞌa chujnii, chujni Israel? ¡Naꞌi!, ixin jaꞌan kai naa chujni Israel na. Ixin ni nia bachrjeninxin na̱ chujnii Benjamin ko Benjamin kai bachrjeninxin chujnii Abraham. 
ROM.11.2	Ndo Dio ndachroꞌa ixin ijuinaoꞌa chujni Israel, chujnii jeꞌe, chujni batsuan saꞌo. ¿A nuaꞌa ra thi ndachro Xruen Ndo Dio are Elías nichjayee ndo ko kjuangi ngain ndo thi bincheꞌe chujni Israel? Ko ndachro: 
ROM.11.3	“Chujni Israel naguenxon na̱ kain ni bagayee juajnaa ko ndakunxanthe na̱ kain xro thi bachetaxin kuxiigo bakusayaxin Suixin. Ko jeꞌo jaꞌan bithuna, aro jeꞌe na̱ rinao na̱ nasuenxon na na̱ kai.” 
ROM.11.4	Aro Ndo Dio ndachro: “Jaꞌan bantsjenda yaato no̱ xii xra juinchesayeꞌa diuchjan diꞌin Baal.” 
ROM.11.5	Ko xrajeꞌo jituꞌen jai kai. Ndo Dio kuinchieꞌe inchin chujni Israel ixin Ndo Dio anto jian ndo. 
ROM.11.6	Jaꞌan ndachrjan jiꞌi ixin Ndo Dio kuinchieꞌe ndo na̱ ixin jian ndo ko anto thjueꞌe ndo na̱. Ko jeꞌa ixin ndua runcheꞌe na̱ thi jian ixin ja̱ jian runcheꞌe na̱, nduaxin thi anto thjueꞌe ndo na̱ xruꞌin rukurenthe ko ixruꞌin runchetjañeꞌe ndo na̱.
ROM.11.7	¿Mee jai keꞌe kuꞌen? Chujni Israel bithjaꞌa na̱ thi kjuee na̱, aro chujni Ndo Dio kuinchieꞌe, ni mee ni bithja thi jian chunda ndo. Ko ni icha banchecha na̱ anseen na̱. 
ROM.11.8	Inchin ndachro ngain Xruen Ndo Dio: “Ndo Dio banchecha anseen na̱, ko makon na̱ idikonꞌa ko ndatsjuen na̱ xruꞌin thiꞌin, ko xra jiꞌi tuꞌen na̱ jai.” 
ROM.11.9	Kai David ndachro:
ROM.11.9	Ko thi kiai nchechjian na̱
ROM.11.9	rukjan xraa naa thi rukjatjabeꞌo na̱ xraa nunchaꞌa,
ROM.11.9	o xraa xro tsunthengixin na̱ ko setan na̱ tangi.
ROM.11.10	Ko makon na̱ tsunaxiꞌin xeꞌe ixin isikonꞌa na̱,
ROM.11.10	ko anto tangi sathuꞌe na̱
ROM.11.10	ko sakji na̱ xraa chujni anto ye jiyama.
ROM.11.11	Jai jaꞌan danchiangi: Chujni judío betsinga, ¿a ko singathjenꞌa na̱ inaa? Aro ixin bithikaonꞌa ni judío, jai chujni jeꞌa judío nchao rukjan na̱ inaa chujni narua. Ko ni Israel tsunchjiigo na̱ ko jañaa rukjan na̱ tsjee na̱ Ndo Dio. 
ROM.11.12	Ko ixin chujni judío bithikaonꞌa, kain chujni ngataꞌa nunthe Ndo Dio kjuengijna na̱, ko ixin bithikaonꞌa ni judío icha jian kjuiꞌi ni jeꞌa judío, ¡ko icha jian tsjiꞌi ni sithikaon Ndo Dio are ni judío rukjan na̱ sithikaon na̱ inaa!
ROM.11.13	Aro jaꞌan rinaꞌo rundathjo ra jaꞌa ra xro jeꞌa judío ra: Ixin Ndo Dio chjana xra ixin tsjiꞌan juajnee Jesucristo ngain chujni jeꞌa judío, mexinxin jaꞌan chaꞌna nthaꞌa xra jiꞌi, ko anto renthe xra. 
ROM.11.14	Ko kai rinaꞌo ixin xra jiꞌi kanxion ni chujnina, ni judío, tsunchjiigo na̱ ixin jaꞌa ra, ko sinao na̱ rukjan na̱ inaa chujni narua. 
ROM.11.15	Ko ixin Ndo Dio kuinthuꞌe ni judío, jañaa bayéxin ndo chujni jeꞌa judío. Mexinxin, ¿keꞌe tsuꞌen are Ndo Dio sayée chujni judío inaa? Yaa ruchro ixin chujni xraa ndadigeꞌen na̱ ixin thi jianꞌa bincheꞌe na̱, aro jai xraa xechon na̱ inaa. 
ROM.11.16	Ja̱ naa chujni nchekininxin ngain Ndo Dio rioꞌo nchue niuthja dikunchaon, kai nguii ncho bithuꞌe dikunchaon ncho. Kai ja̱ naa nuꞌe nthaa dikunchaon, kai kain chaan ntha udikunchaon.
ROM.11.17	Jai nua ná jian ixin thuꞌa chaan ntha olivo najni ndachrijin, ko jaꞌa ra xraa naa ntha olivo duanka ngataon jngi, Ndo Dio juinthatsenito ra ngain thi chrijinxin ntha olivo najni, ko jai techunxin ra jinda thjinxin ngain nueꞌe ntha olivo najni. 
ROM.11.18	Aro xraxaonꞌa ra ixin icha jian ra ke chaan ntha bechundaxon ntha. Ja̱ taꞌin ñao ra, xraxaon ra jian ixin jeꞌa jaꞌa ra thi dajon ra thi jichunxin nueꞌe ntha olivo najni, ixin nueꞌe ntha olivo najni techunxin ra jaꞌa ra.
ROM.11.19	Ja̱ rundachro ra: “Chrijin kanxion chaan ntha ixin Ndo Dio juinthatsenito ná.” 
ROM.11.20	Ko ndua jiꞌi kuꞌen ixin jeꞌe na̱ bachrjenda na̱ ko bithikaonꞌa na̱ Ndo Dio, aro jaꞌa ra te ra ngain ndo jeꞌo ixin chunthia ra ndo. Mexinxin tainꞌa ñao ra ko tsjeꞌe ra kexreen dakji ra. 
ROM.11.21	Ja̱ Ndo Dio binchetjañeꞌa chujni judío, thi kjui inchin naa chaan ntha olivo najni, kai jaꞌa ra sinthatjañaꞌa ra ja̱ sithikaonꞌa ra ngain Jesucristo. 
ROM.11.22	Thiꞌin ra, Ndo Dio anto jian ndo, aro kai rinao ndo ixin sithikaon ra kain thi ndachro ndo. Jeꞌe ndo nchegetan ndo tangi thi ni bithikaonꞌa, aro jeꞌe ndo anto jian ndo ngajin ra. Aro rugunda ixin jaꞌa ra sithikaon ra ngain ndo kain nchaꞌon. Ja̱ sithikaonꞌa ra kai ruchrijin ra inchin chaan ntha olivo najni. 
ROM.11.23	Ko kai chujni judío, ja̱ rukjan na̱ sithikaon na̱ inaa, Ndo Dio sinchetsexin na̱ xraa naa chaan ntha olivo ixin Ndo Dio chunda ndo juachaxin sinchetsexin na̱ inaa. 
ROM.11.24	Ixin jaꞌa ra xro jeꞌa judío ra, kjui ra xraa naa chaan ntha olivo duanka ngataon jngi, aro Ndo Dio juinthatsexin ra nganito ntha olivo najni. Ko chujni judío icha tangiꞌa rutsexin na̱ inaa ixin yaa chrijinxin na̱.
ROM.11.25	Kain ra xro dithikaon ra Jesucristo, jaꞌan rinaꞌo ixin jaꞌa ra tsunuꞌa ra thi bema are usee, aro jai rinaꞌo tsunuꞌa ra mee ixin jañaa tsainꞌa ñao ra. Ko mee ruchro: Tsjé chujni judío dithikaonꞌa na̱ Jesucristo jai, ko xra jañaa sincheꞌe na̱, sithikaunja tsjé chujni jeꞌa judío. 
ROM.11.26	Kuthimejan kainxin chujni Israel rukjan na̱ inaa chujni narua, inchin ndachro ngain Xruen Ndo Dio:
ROM.11.26	Thi tsjengijna na̱ tsixin rajna Sión,
ROM.11.26	ko sinchetjaneꞌe kain thi jianꞌa bincheꞌe rajna Israel.
ROM.11.27	Ko jiꞌi thi kjuauthexin ixin sinthaꞌa,
ROM.11.27	are jaꞌan sinthatjañaa na̱ kain thi jianꞌa bincheꞌe na̱.
ROM.11.28	Chujni judío dithikaonꞌa na̱ thi jian juajnee Jesucristo, mexinxin Ndo Dio xraa ningakuꞌen ni teꞌi. Aro ixin ni teꞌi dithikaonꞌa na̱, jaꞌa ra xranchao sithikaon ra thi jian juajnee Jesucristo. Aro Ndo Dio xra thjueꞌe chujni judío ixin kuinchieꞌe ndo ni xranchjeꞌen na̱. 
ROM.11.29	Ko thi dajon Ndo Dio jeꞌe ndo xruꞌin nchaꞌon rukjan sanchia ndo, ko rutjañeꞌa ndo chujnii ndo, chujni kuinchieꞌe ndo. 
ROM.11.30	Are icha saꞌo jaꞌa ra kai bagithikaonꞌa ra Ndo Dio, aro jai ixin chujni judío bithikaonꞌa na̱ ndo, mexinxin kuiakunuaꞌa ra ndo. 
ROM.11.31	Ko jañaa inchin jaꞌa ra bithikaonꞌa ra, jai jeꞌe na̱ kai dithikaonꞌa na̱, aro inchin kuiakunuaꞌa ra Ndo Dio, jamee tsiakunueꞌe ndo na̱ kai. 
ROM.11.32	Ixin Ndo Dio kuanchrjanda ndo ixin kain na̱ bithikaonꞌa na̱ ngain ndo, ixin jañaa nchao kuiakunueꞌe ndo kain na̱.
ROM.11.33	¡Anto jié ko renthe thi nuꞌe Ndo Dio ko thi chunxin ndo! Xruꞌin kensen nchao rundachro thi rinao ndo sincheꞌe ndo; kai xruꞌin kensen tsinxin nthiee ndo. 
ROM.11.34	Inchin jitaxin ngain Xruen Ndo Dio: “¿Kensen kuinxin thi xraxaon Ndo Dio? ¿Ko kensen rundache Ndo Dio thi sincheꞌe ndo? 
ROM.11.35	¿Ko kensen saꞌo bajon chrujan ngain Ndo Dio ixin jeꞌe ndo kai rukjan ndo sajon ndo inaa?” 
ROM.11.36	Ixin kainxin thi jii, Ndo Dio binchechjian, ko kain kunchjian ixin jeꞌe ndo ko kain thi jii sinchesayeꞌe ndo. ¡Mexinxin kain ná sinthusayeꞌe ná ndo kainxin nchaꞌon! Jañaa tsuꞌen.
ROM.12.1	Ko Ndo Dio anto kuiakunuaꞌa ra ndo, mexinxin nthatsaꞌan ñao ra kain ra xro dithikaon ra Jesucristo ixin kainxin nchaꞌon ncheꞌe ra xree ndo ko dithikaon ra inchin jeꞌe ndo rinao ndo, ixin jañaa rugunda tsusayeꞌe ndo. 
ROM.12.2	Ncheꞌa ra inchin ncheꞌe chujni dithikaonꞌa Jesucristo, icha jian dasingixin ra thi xraxaon ra ko incheꞌa ra xraa chujni dithikaonꞌa, ko jañaa tsunuꞌa ra thi rinao Ndo Dio ngajin ra, ko kexeꞌe thi jian, ko keꞌe thi nchexruxiꞌin ndo ko keꞌe thi nchao jii.
ROM.12.3	Ixin anto thjue na Ndo Dio, jeꞌe ndo kuinchieꞌe na ndo ixin tsjiꞌan juajnee Jesucristo. Mexinxin kain ra rindathjo ra, xraxaonꞌa ra ixin jaꞌa ra anto jian ra, icha jian xraxaon ra keꞌe xra chjaa ra Ndo Dio ixin sincheꞌe ra inchin binthakinxin ra ndo, ko inchin chunthia ra ngain ndo, jañaa ncheꞌe ra xra. 
ROM.12.4	Jaꞌan ná xro chujni ná chunda ná raa ná ko icha thi nthuxin ná xra, aro kain jiꞌi jeꞌa xrajeꞌo xra ncheꞌe. 
ROM.12.5	Jamee kai jaꞌan ná maski tsjé ná, aro jaꞌan ná inchin nakua chujni ixin duthikaon ná Jesucristo. Ko kain ná duthikaon choo ná, inchin raa ná ko ruthea ná ncheꞌe thi jaꞌan ná xraxaon ná.
ROM.12.6	Ndo Dio uchjaa ná jejee xra ixin sinthoꞌo ná. Ko jeꞌe ndo kunchjeyaa ná jejee xra thi bithuanxin ná sinthoꞌo ná. Ko ja̱ chrujan ná bithuan ná runichja ná juajna dayéxin ná ngain Ndo Dio, mexinxin runichja ná, jañaa inchin chunthia ná ngain Ndo Dio. 
ROM.12.7	Ja̱ Ndo Dio chjaa ná juachaxin ixin tsjengijna ná na̱ ikanxion chujni, thjengijna ná na̱ jian. Ko xro bayée ná juachaxin ixin sinthukuꞌen ná icha chujni, nguxon nthukuen ná na̱. 
ROM.12.8	Ko xro bayée ná juachaxin ixin sinthusuji ná anseen ikanxin chujni, jiꞌi sinthoꞌo ná; ko xro dajon ná thi chunda ná ngain icha chujni, ncho dajon ná kunixin ansean ná, ko xro chunda ná juachaxin thetuꞌan ná, tsetuꞌan ná jian ko xro tsjengijna ná chujni nua, ruchee ansean ná ixin tsjengijna ná na̱.
ROM.12.9	Thjueꞌe choo ra kunixin ansean ra, ningakuꞌen ra thi jianꞌa ko ncheꞌe ra thi jian. 
ROM.12.10	Thjueꞌe choo ra xraa nakua ndudaa ra ko janaa ra; ko chundeꞌe choo ra juasaaya ko thjengijna choo ra.
ROM.12.11	Suji ncheꞌe ra xra, ko dintheꞌa ra saꞌa ra, ncheꞌe ra xree Ndo Dio inchin Espíritu thetuan ná, xraa naa chujni uruginaunka rukjeꞌe xree.
ROM.12.12	Ko chaꞌa ra ixin jaꞌa ra chunthia ra ngain Jesucristo, ko thixiꞌan ra are setan ra tangi, ko kain nchaꞌon nichjeꞌe ra Ndo Dio.
ROM.12.13	Ko chujni icha rugundeꞌe ko dithikaon Jesucristo, icha thjengijna ra na̱. Ko jian dayeꞌe ra chujni siji sitsjaꞌa ra.
ROM.12.14	Ko danchieꞌe ra Ndo Dio sinchenchaon chujni chungiꞌa ra ko ndagetan ra tangi, ko danchiaꞌa thi jianꞌa ixin jeꞌe na̱.
ROM.12.15	Ko chaꞌa ra ngain chujni chee; ko tsjangakoꞌo ra chujni tsjanga.
ROM.12.16	Chrjuin dakjioꞌo choo ra. Ko tainꞌa ñao ra, ko ncheꞌe ra inchin ncheꞌe chujni rentheꞌa, ko tunuaꞌa ra ixin anto nuꞌa ra.
ROM.12.17	Ja̱ naa chujni ncheꞌe jianꞌa ngajin ra, jaꞌa ra ncheꞌa ra jamee. Ko ncheꞌe ra thi jian ngathexin kon kain chujni. 
ROM.12.18	Ncheꞌe ra thi jian ixin jian sakjiꞌo ra kain chujni. 
ROM.12.19	Jaꞌa ra xro anto thjuaꞌa ra, jaoꞌa ra ncheꞌe ra jie̱, tajanda ra Ndo Dio sincheꞌe ndo jie̱ ixin ndachro ngain xruen ndo: “Jaꞌan thi jikininxin na sinthaꞌa jie̱ ngain chujni; ko jaꞌan thi tsjengaa na̱ ꞌna”, ndachro Ndo Dio. 
ROM.12.20	Ko kai ndachro: “Ja̱ naa chujni ningakuꞌan jideꞌen jintha, chjeꞌe sine; ja̱ rinao siꞌi, chjeꞌe siꞌi ixin are jamee sincheꞌe, jeꞌe xraa xruꞌi tsjaaya ngakon ko anto tsusuee.” 
ROM.12.21	Dithuaxinꞌa ixin thi jianꞌa sinthatjajin ko ncheꞌe thi jian ko jañaa thi jianꞌa sachaꞌa ngajin.
ROM.13.1	Kain chujni rugunda sithikaon na̱ ngain ni thetuꞌan ixin xruꞌin chujni nchao tsetuꞌan ja̱ Ndo Dio ruchjeꞌa juachaxin. Ko kain ni thetuꞌan Ndo Dio chjee na̱ juachaxin. 
ROM.13.2	Mexinxin chujni dithikaonꞌa ni thetuꞌan ngain rajna, chujni mee dithikaonꞌa thi ukuethuꞌan Ndo Dio. Ko kain chujni sithikaonꞌa, sueꞌen na̱ jie̱. 
ROM.13.3	Ixin kain ni thetuꞌan teꞌa na̱ ixin sinchexraon na̱ chujni ncheꞌe jian, te na̱ ixin sinchexraon na̱ chujni ncheꞌe jianꞌa. Mexinxin ja̱ rinaoꞌa ruxraguꞌen ni thetuꞌan, ncheꞌe thi jian ko ni thetuꞌan sinthasayaꞌa na̱. 
ROM.13.4	Ixin ni thetuꞌan ncheꞌe na̱ xree Ndo Dio ixin jian sariꞌi jaꞌa. Aro ja̱ sincheꞌe thi jianꞌa, xraguꞌen na̱ ixin jeꞌe na̱ kunxonꞌa teyama na̱ chia taade. Ni teꞌi ncheꞌe na̱ xree Ndo Dio, ko ncheꞌe na̱ jie̱ ngain ni ncheꞌe thi jianꞌa. 
ROM.13.5	Mexinxin rugunda sithikaon ra ngain ni thetuꞌan, ko jeoꞌa ixin sinthaꞌa ra na̱ jie̱, dithikaon ra ixin jañaa jikininxin sithikaon ra. 
ROM.13.6	Mexinxin jaꞌa ra tethjenga ra ꞌna thi jikininxin thjenga ra ꞌna ngain ni thetuꞌan ixin ni teꞌi ncheꞌe na̱ xree Ndo Dio ko jikininxin tsetuꞌan na̱.
ROM.13.7	Thjengeꞌe ra ꞌna kain ni tekeꞌe ra: tumi jikininxin ni thetuꞌan Roma dajon ra, thi tumi jikininxin thjenga ra ꞌna ixin nunthe tetaꞌa ra thjenga ra ꞌna, thi sinchesayeꞌe ra nchesayeꞌe ra ko thi chjeꞌe ra juasaaya, chjeꞌe ra na̱ juasaaya. 
ROM.13.8	Xruꞌin dinthekeꞌe ra chujni, jeꞌo thjueꞌe choo ra. Ixin chujni thjueꞌe icha chujni, chujni mee ncheꞌe kain thi thetuꞌan ley. 
ROM.13.9	Ixin thi thetuꞌan Ndo Dio ndachro: “Darichrikoꞌa nchrii jeꞌa chriꞌa o xii jeꞌa xixiꞌa, duenꞌa chujni, theꞌa, nichjaꞌa thi nduꞌa ncheꞌe chujni, thiakuenꞌa thi jichunda inaa chujni.” Kain jiꞌi ko kain thi thetuꞌan Ndo Dio, xethjaxin ngain nakua thi kuetuꞌan ndo: “Thjueꞌe chujni inchin thjueꞌe nthauꞌa.” 
ROM.13.10	Naa thi ndua thjueꞌe chujni, ncheꞌa thi jianꞌa ngain na̱, ko are ndua thjueꞌe na̱ chujni, xethja kain thi thetuꞌan ley.
ROM.13.11	Ko ncheꞌe ra kain jiꞌi ko tsjeꞌe ra jian thi jituꞌen ngain nchaꞌon te ná jai. Ko xingamaꞌa ra ixin uchiaon juii nchaꞌon tsjexinxin rukjan ná inaa chujni narua ko icha chiaon juii nchaꞌon ke are nakuexinxion ná buthikaon ná. 
ROM.13.12	Atho uthie, ko uchiaon juii nchaꞌon. Mexinxin nthuꞌa ná thi jianꞌa ncheꞌe chujni chrji ngain thi naxin xeꞌe, icha jian sunthoꞌo na̱ thi jian inchin chujni ngain nchaꞌon, jañaa inchin tengaa chia xi soldado are theto xa. 
ROM.13.13	Ndakua sinthoꞌo ná, xraa are chrji ná ngain nchaꞌon; ko tsiakuenꞌa ná thi juxon sunthe ná, rukuanꞌa ná, ruxraxaonꞌa ná xraa chujni xraxaon juxon sejuakaꞌo choo na̱, xruꞌin thi jianꞌa tsiakuꞌen ná, tsetukoꞌa choo ná ko tsunchjuaꞌa ná. 
ROM.13.14	Icha jian sinthoꞌo ná thi jian inchin bincheꞌe Jesucristo ko jañaa ruxraago ixin jeꞌe jii ngajin ná, ko ruxraxaonꞌa ná sinthoꞌo ná inchin rinao nthauꞌa ná.
ROM.14.1	Jian dayeꞌe ra chujni nandaa bithikaon Jesucristo, maski xra jianꞌa thinxin na̱ thi jian juajna, ja̱ chrujan nthaxruxianꞌa ra kexreen thinxin na̱, thetukoꞌa ra na̱. 
ROM.14.2	Te chujni xraxaon ixin nchao sine na̱ kain, ko te chujni xra jianꞌa chunthia ko jeꞌo jine na̱ juxon ka. 
ROM.14.3	Thi jine kain tsjanuaꞌa chujni jine juxon ka, ko thi chujni jine juxon ka, runichjaꞌa jianꞌa ixin chujni jine kain ixin Ndo Dio bayée na̱ kayui na̱. 
ROM.14.4	¿Ko kensen jaꞌa ixin jianꞌa runichja ixin xi nchexree inaa chujni? Ja̱ jian o jianꞌa ncheꞌe, yaa uxi najnii rundachro. Aro jian sincheꞌe ixin Ndo Dio chjee juachaxin sincheꞌe thi jian.
ROM.14.5	Ko jii chujni ndachro te nchaꞌon icha renthe ke kain nchaꞌon, ko te chujni ndachro ixin xrajeꞌo renthe kain nchaon. Ko kayui ni teꞌi rugunda jian tsunuꞌe na̱ unda jañaa ndachro na̱. 
ROM.14.6	Ko chujni xraxaon ixin te nchaꞌon icha renthe, ni teꞌi xraxaon ixin jañaa nchesayeꞌe na̱ Ndo Dio; ko chujni xraxaon ixin xrajeꞌo renthe kain nchaꞌon, kai jañaa nchesayeꞌe na̱ ndo. Ko chujni jine kain, jine na̱ ixin nchesayeꞌe na̱ Ndo Dio, ko thexruxiꞌin na̱ ndo ixin thi jine na̱; ko chujni jineꞌa kain, kai jineꞌa na̱ ixin jañaa nchesayexin na̱ ndo ko thexruxiꞌin na̱ ndo.
ROM.14.7	Techonꞌa ná ixin jaꞌon ná rinao ná ko ndasenꞌa ná ixin jaꞌon ná rinao ná seꞌen ná. 
ROM.14.8	Ja̱ techon ná, ixin Jesucristo rinao, mee techunxin ná, ko ja̱ ndaseꞌen ná, ixin jeꞌe rinao jañaa tsuꞌen. Mexinxin ja̱ techon ná o ja̱ ndaseꞌen ná, Jesucristo Nchaa ná. 
ROM.14.9	Ko Jesucristo beꞌen ko xechon ixin kjan Nchee ni ndabeꞌen ko ni xra techon.
ROM.14.10	Aro jaꞌa, ¿unda jianꞌa nichja ixin xan choo? Ko kai, ¿unda rinaoꞌa xan choo? Ixin kain ná sunthe ná ngathexin kon Jesucristo ixin jeꞌe sincheꞌe jie̱ ngajin ná. 
ROM.14.11	Ixin ngain Xruen Ndo Dio ndachro:
ROM.14.11	Jaꞌan richon, chro Nchaa ná,
ROM.14.11	ko kain chujni sethuxin ngathexin kon na,
ROM.14.11	ko kainxin na̱ rundachro na̱ ngathexin kon na ixin jaꞌan Dio na.
ROM.14.12	Mexinxin kain ná rundache ná Ndo Dio kain thi binthoꞌo ná.
ROM.14.13	Icha jian irutsjeꞌa ná thi ncheꞌe xan choo ná, icha jian sinthoꞌa ná thi jianꞌa tsinthuexin xan choo ná nthiee Jesucristo. 
ROM.14.14	Jaꞌan chunthia Jesucristo ko nuna ixin kain thi jine ni thjua, aro ja̱ chrujan ni xraxaon ixin ngujngujni thi jine ni thjuaꞌa, thjuaꞌa ixin jañaa xraxaon na̱ ko chroꞌa sine na̱ mee. 
ROM.14.15	Ja̱ chrujan xan choo tadechiin xan ixin thi jaꞌa jinthe, jiꞌi ruchro ixin jaꞌa ithjueꞌa xan. Ko incheꞌa thi nchexruxinꞌa xan, ko jañaa sitjanꞌa xan ubithikaon Jesucristo, thi beꞌen ixin jeꞌe xan. 
ROM.14.16	Ncheꞌa ra thi runichjaxin chujni ixin jianꞌa tencheꞌe ra, maski jaꞌa ra xraxaon ra ixin jian tencheꞌe ra. 
ROM.14.17	Thi thetuꞌan Ndo Dio, jeꞌa thi jine ni ko thi diꞌi ni. Jeꞌe ndo rinao ndo sinthoꞌo ná thi jian, ko ruchaa ná ko chrjuin tsunuꞌe ansean ná kunixin juachaxiin Espíritu Santo. 
ROM.14.18	Ko thi jañaa ncheꞌe xree Jesucristo, Ndo Dio nchexruxiꞌin ko chujni chundeꞌe juasaaya ni teꞌi.
ROM.14.19	Mexinxin tsjee ná thi chrjuin sinchekunuꞌe ansean ná, ko tsjengijna choo ná ixin icha jian tsinxin ná. 
ROM.14.20	Tunxantheꞌa xra ubincheꞌe Ndo Dio ixin thi jinthe. Ndua kain thi jine ni thjua, aro nchaoꞌa jii ixin sinthe thi jineꞌa chujni thinxinꞌa jian, ko mee tsinthuexin na̱ thi uchunthia na̱ ngain Ndo Dio. 
ROM.14.21	Icha jian sineꞌa ni nthao, ko siꞌa ni vino, ko sincheꞌa ni thi sinchetjajinxin ni o sincheñaunxin ni xan choo ni ko jañaa isithikaonꞌa xan. 
ROM.14.22	Thi jaꞌa chunthia ixin nchao jii, jaꞌo nuꞌa ko kai Ndo Dio nuꞌe. ¡Ko Ndo Dio sinchenchaon thi chujni tunuꞌe ngathe anseen ixin thi bincheꞌe nchao jii! 
ROM.14.23	Aro ja̱ naa chujni jine chrujan ko xaxraon ixin nchaoꞌa sine mee, ubincheꞌe jianꞌa ngathexin kon Ndo Dio ixin kain thi ncheꞌe ni ko chunthiaꞌa ni ixin jian jii, ubincheꞌe ni thi jianꞌa.
ROM.15.1	Jaꞌan ná xro jian duthikaon ná juajnee Jesucristo, chroꞌa sinthoꞌo ná jeꞌo thi jaꞌan ná nthaxruxian ná. Icha jian tsixian na̱ ko tsjengijna ná chujni xra jianꞌa thinxin. 
ROM.15.2	Kain ná rugunda sinthoꞌo ná thi jian ixin sinchexruxiꞌin chujni ko tsjengijna na̱, ko jañaa icha ruchunthia na̱ ngain Jesucristo. 
ROM.15.3	Ixin Cristo kai bincheꞌa inchin jeꞌe runchexruxiꞌin aro kuꞌen inchin jitaxin ngain Xruen Ndo Dio: “Thi jianꞌa banichja chujni ixin Suixin, betsingataꞌa na jaꞌan.” 
ROM.15.4	Ixin kain thi betaxin are icha saꞌo ngain Xruen Ndo Dio, ko kain jiꞌi betaxin ixin xraguaxin ná ixin tsangi ná ruchuꞌen ná ko xruꞌin juachjaon ruchunda ná ko icha ruchunthia ná thi bithikaon ná. 
ROM.15.5	Aro Ndo Dio nthasuji ná ko thjengijna ná ixin kain nchaꞌon sunthe ná ngain ndo, ko ruchjaa ra ndo nakua juaxraxaon inchin kjuaago Jesucristo. 
ROM.15.6	Ko jamee kain ná, xraa nakua thee chujni sinthusayeꞌe ná Ndo Dio, Ndudee Nchaa ná Jesucristo.
ROM.15.7	Ko inchin Cristo bayáa ná, jañaa kaxon dayeꞌe choo ra. Ko jañaa sinchesayeꞌe ra Ndo Dio. 
ROM.15.8	Jaꞌan ndathjo ra ixin Cristo juii bincheꞌe xra ngain chujni judío ni bagithikaon xruꞌe diꞌi circuncisión, ko jiꞌi xraguxin ixin Ndo Dio ncheyaꞌa ndo ko kuꞌen thi ndachro ndo ngain ni ndo dachriꞌa ná xrachrjen. 
ROM.15.9	Ko kai juii ndo ixin chujni jeꞌa judío sinchesayeꞌe na̱ Ndo Dio ixin jeꞌe ndo kuiakunueꞌe ndo na̱ inchin ndachro Xruen Ndo Dio:
ROM.15.9	Mexinxin jaꞌan sinthasayaꞌa ngayee chujni jeꞌa judío
ROM.15.9	ko rutsje na ixin sinthasayaꞌa.
ROM.15.10	Ko kai ndachro:
ROM.15.10	Chaꞌa ra kain ra xro jeꞌa judío ra ngain ni rajnee ndo.
ROM.15.11	Ko kai ndachro:
ROM.15.11	Nchesayeꞌe ra Ndo Dio, kainxin ra xro jeꞌa judío ra
ROM.15.11	ko kain rajna runichja ixin thi juachaxin jeꞌe chunda.
ROM.15.12	Ko Isaías dikji̱n:
ROM.15.12	Tsunkjiꞌi naa thi sachrjeninxin chujnii Isaí,
ROM.15.12	ko jeꞌe tsetuꞌen kain rajna te nguii ngataꞌa nunthe;
ROM.15.12	ko chujni jeꞌa judío ruchunthia na̱ ngain jeꞌe.
ROM.15.13	Ko Ndo Dio, thi chunthia ra, ruchjaa ra thi chrjuin tsunuꞌe ansean ra ko ruchaꞌa ra ixin dithikaon ra ngain jeꞌe ndo. Ko jañaa icha ruchunthia ra kunixin juachaxiin Espíritu Santo.
ROM.15.14	Jaꞌa ra xro choo ná, jaꞌan jian nuna ixin jaꞌa ra anto thjengijna ra icha chujni ko jian chunxin ra juajnee Jesucristo, ko nuꞌa ra kexreen sinchesatheꞌe choo ra are naa chujni jianꞌa jincheꞌe. 
ROM.15.15	Ko kji̱ꞌan ra ixin jian tsinxin ra ko rutjañaꞌa ra thi ukuetuꞌan ra ko jiꞌi nthaꞌa ixin Ndo Dio kuetunna 
ROM.15.16	ko jañaa nthaꞌa xree Jesucristo ngayee chujni jeꞌa judío ixin tsjaago juajnee Ndo Dio. Ko jañaa ni teꞌi tsji na̱ xraa naa thi nchendusen ni ngain Ndo Dio ko sinchexruxiꞌin ndo ixin Espíritu Santo binchekjan na̱ chujni jian.
ROM.15.17	Jaꞌan chunda keꞌe tsainxin ñaꞌo ixin nthaꞌa xree Ndo Dio ko Jesucristo jii ngajin na. 
ROM.15.18	Jaꞌan jeꞌo runichja kexreen binchegunda na Jesucristo ngain chujni jeꞌa judío ixin sithikaon na̱ Ndo Dio. Ko jiꞌi binthaꞌa jeoꞌa ixin thi nichja, kai ixin thi binthaꞌa. 
ROM.15.19	Ko binthaꞌa thi xra bagikunxinꞌa chujni ko banthaxruan chujni niꞌi kunixin juachaxiin Espíritu Santo. Ko jaꞌin kjuiꞌan juajnee Jesucristo ko kuexianxin Jerusalén ko baso ngain nuntheꞌe Ilírico ko kain rajna te ngandajin. 
ROM.15.20	Ko jaꞌan bakee ngain ansenna rukjiꞌan juajnee Jesucristo ngain rajna xra bakinꞌa na̱ ko bechunxinꞌa na̱ juajna. Ixin irugundaꞌa tsjaago juajna jiꞌi, thi udikjaago na̱ juajna. 
ROM.15.21	Ko icha jian tsuꞌen inchin jitaxin ngain xruen Ndo Dio:
ROM.15.21	Chujni xra naꞌa kuiꞌin juajna ixin jeꞌe, sikon na̱;
ROM.15.21	ko chujni xra naꞌa kuiꞌin ixin jeꞌe, ni teꞌi tsinxin na̱.
ROM.15.22	Ko ixin xra jiꞌi, jaꞌan chroꞌa basutsjaꞌa ra maski tsjé nthiꞌa binaꞌo rugasutsjaꞌa ra. 
ROM.15.23	Aro jai ujuexin xrana ngain rajna teꞌi. Ko utsjé nano jaꞌan rinaꞌo sasutsjaꞌa ra, 
ROM.15.24	ko are satho nthi̱ꞌa̱ sasutsjaꞌa ra are tsji España. Ko are usariꞌi ngajin ra ko ruchaa ná kanxion nchaꞌon, jaꞌan chuan ixin jaꞌa ra tsjengijna ni ra ixin ruruaa nthiana. 
ROM.15.25	Aro jai jaꞌan tsji Jerusalén ixin tsjiꞌan tumi ngain chujni dithikaon Jesucristo. 
ROM.15.26	Ixin ni niꞌngo Macedonia ko Acaya xraxaon na̱ bajon na̱ tumi ixin ruaꞌan na̱ ngain chujni nua ubithikaon Jesucristo nthi̱ꞌa̱ Jerusalén. 
ROM.15.27	Jeꞌe na̱ bincheꞌe na̱ jiꞌi ixin bachrjexin ngain anseen na̱, aro jikininxin sincheꞌe na̱ jiꞌi; ixin ni judío bayéxin ni jeꞌa judío thi jian juajna juixin ngain Ndo Dio, jañaa kai ni jeꞌa judío jikininxin na̱ sajon na̱ tumi tsjengijnaxin na̱ ni judío. 
ROM.15.28	Ko are tsjexin xra jiꞌi ko sajon tumi ngain chujni te Jerusalén, kuthimejan satsji España ko are mee satho sasutsjaꞌa ra kai. 
ROM.15.29	Jaꞌan nuna jian ixin are jaꞌan saso rajna Roma, jaꞌan tsjé tsekiꞌan ra ixin kexreen binchenchaon ná, thi jian juajnee Jesucristo.
ROM.15.30	Jaꞌa ra xro choo ná kunixin juachaxiin Nchaa ná Jesucristo ko thi thjueꞌe choo ná inchin kjuagua ná Espíritu Santo, nthatsaꞌan ñao ra thjengijna ni ra ko nichjeꞌe ra Ndo Dio ixin jaꞌan. 
ROM.15.31	Nchetseꞌen ra ñao Ndo Dio tsjengijna na ixin xruꞌin sincheꞌe na chujni dithikaonꞌa Jesucristo nthi̱ꞌa̱ Judea. Ko chujni dithikaon Jesús nthi̱ꞌa̱ Jerusalén jian sayée na̱ tumi tsjian na̱. 
ROM.15.32	Ko are sasutsjaꞌa ra, ja̱ Ndo Dio sajon juachaxin, jaꞌan anto ruchaꞌna ko anto chrjuin tsununa ko sinthajugaꞌa nthi̱ꞌa̱ ngajin ra. 
ROM.15.33	Ko Ndo Dio, thi dajon thi chrjuin tunuꞌe anseen ni, seꞌe ngajin ra. Jañaa tsuꞌen.
ROM.16.1	Jaꞌan nthatsaꞌan ñao ra ixin xan choo ná Febe. Jiꞌi naa nchrii thjengijna ni thetuꞌan niꞌngo jii ngain rajna Cencrea, thi jii ngandeꞌe ndachaon. 
ROM.16.2	Jian dayeꞌe ra nchrii jiꞌi, inchin jikininxin sayée ni chujni ncheꞌe xree Jesucristo ko thjengijna ra ko chjeꞌe ra nchra thi rugundeꞌe nchra ixin nchrii jiꞌi tsjé chujni kjuengijna ko kai jaꞌan kjuengijna na nchra.
ROM.16.3	Ko chjena ra juajna Priscila ko Aquila ixin kayui ni teꞌi kjuengijna na binthaꞌa xree Jesucristo. 
ROM.16.4	Ko kayui ni teꞌi xraonꞌa na̱ rugeꞌen na̱ ixin jaꞌan ko thexruxian na̱ ko jeoꞌa jaꞌan, kai ni choo ná, ni niꞌngo jeꞌa judío. 
ROM.16.5	Ko chjena ra juajna kain chujni xrathe ngain nchiaduꞌa Priscila ko Aquila. Kai chjena ra juajna Epeneto, xi anto jian dakjiꞌan ko anto thjuaa, ko ngain nunthe Acaya xi jiꞌi xi saꞌo bithikaon Jesucristo. 
ROM.16.6	Chjena ra juajna María, thi anto bincheꞌe xra ngajin ra. 
ROM.16.7	Chjena ra juajna Andrónico ko Junias thi ni xradikao jnina ko judío na̱ kai, ko bintheaxiꞌin ngajin ngain nduꞌa xiiso, ko ni teꞌi anto thjueꞌe ni kuinchieꞌe Jesucristo ko saꞌo bithikaon na̱ Jesucristo ke jaꞌan.
ROM.16.8	Chjena ra juajna Amplias, xi anto jian dakjiꞌan ko kai dithikaon xa Jesucristo. 
ROM.16.9	Chjena ra juajna Urbano, xi banthakiꞌan xree Jesucristo, kai chjena ra juajna Estaquis, xi anto jian dakjiꞌan. 
ROM.16.10	Chjena ra juajna Apeles, thi anto tangi bathuꞌe ixin bithikaon Jesucristo. Kai chjena ra juajna kain ni nchianduꞌa Aristóbulo. 
ROM.16.11	Chjena ra juajna Herodión thi xra dikao jnina. Ko kai chjeꞌe ra juajna kain ni nchianduꞌa Narciso ni kai dithikaon Jesucristo. 
ROM.16.12	Chjena ra juajna Trifena ko Trifosa ixin ni teꞌi ncheꞌe na̱ xree Jesucristo. Chjena ra juajna Pérsida, nchrii anto bincheꞌe xree Jesucristo. 
ROM.16.13	Kai chjena ra juajna Rufo, thi anto chunxin chujni ixin ncheꞌe xree Jesucristo, ko kai janee thi kjui xraa janana. 
ROM.16.14	Chjena ra juajna Ansíncrito, ko Flegonte, Hermas, Patrobas, Hermes, kunixin kain chujni dithikaon Jesucristo te ngain na̱. 
ROM.16.15	Chjena ra juajna Filólogo, Julia, Nereo ko nchri choo kunixin Olimpas ko kain chujni dithikaon Jesucristo te ngain na̱.
ROM.16.16	Chjeꞌe choo ra juajna inchin kukuan ná xro bithikaon ná Jesucristo. Ko kain chujni te ngain kain ningue Jesucristo ruaꞌan ra na̱ juajna.
ROM.16.17	Jaꞌa ra xro choo ná, tsjeꞌe ra ixin sinthayaꞌa ra chujni nchetjajin ko ncheketo icha chujni, ko dithikaonꞌa na̱ thi jian juajna kuangi ra jaꞌa ra. Tatoꞌa ra chujni teꞌi. 
ROM.16.18	Ixin kain chujni teꞌi ncheꞌa xra ixin Nchaa ná Jesucristo, ko jeꞌo ncheꞌe na̱ xra ixin thi rinao nthauꞌe na̱ ko chrjuin nichja na̱ ixin ncheyeꞌe na̱ chujni xradithikaonꞌa jian. 
ROM.16.19	Kainxin chujni nuꞌe ixin jaꞌa ra dithikaon ra Ndo Dio, ko jiꞌi anto chananxin. Aro jaꞌan rinaꞌo ixin icha jian ruxraxaon ra ixin thi jian ncheꞌe ra, ko ncheꞌa ra jañaa ngain thi jianꞌa. 
ROM.16.20	Ko Ndo Dio, thi dajon thi chrjuin tunuꞌe anseen ni, utuin sinchethegua nchiijin ngangi ruthaa ra. Ko thi anto chrjuin binthathuan ná Nchaa ná Jesucristo seꞌe ngajin ra.
ROM.16.21	Timoteo, thi jian dakjiꞌan ngain xra, chjaa ra juajna; kai chjaa ra juajna Lucio, Jasón ko Sosípater, ni chujnina.
ROM.16.22	Pablo chjana xra ko diꞌin na Tercio, ko kji̱n na xroon inchin ndachjejin na, kai chjaꞌa ra juajna ixin dithikaꞌon Nchaa ná.
ROM.16.23	Kai Gayo ruaꞌan juajna. Ko jaꞌan riꞌi ngain nchianduꞌa ko kai nthiꞌi xrathe kain ni dithikaon Jesucristo. Kai Erasto, thi tenchjiꞌan tumii rajna ko xan choo ná Cuarto ruaꞌan ra na̱ juajna.
ROM.16.24	Ko thi chrjuin juinthathuan ná Nchaa ná Jesucristo seꞌe ngajin ra. Jañaa tsuꞌen.
ROM.16.25	Nthusayeꞌe ná Ndo Dio, thi nthasuji ra kunixin juajnee Jesucristo, thi jaꞌan kjuaguꞌa ra. Ko juajna jiꞌi jixraago jai, ko kai juajna jiꞌi ubeꞌe are kunchjian nunthe. 
ROM.16.26	Aro jai uchunxin ni juajna jiꞌi ixin thi dikji̱n ni bagayee juajnee Ndo Dio ixin jañaa kuetuꞌan Ndo Dio, ndo xruꞌin nchaꞌon seꞌen. Ko jiꞌi xraago ngain kain chujni ixin sithikaon na̱ ko ruchunthia na̱ ngain ndo.
ROM.16.27	¡Jeꞌo nakua Ndo Dio jii thi nuꞌe kainxin, ko jeꞌe thi jikininxin tsusayeꞌe kainxin nchaꞌon ixin thi bincheꞌe Jesucristo! Jañaa tsuꞌen.
1CO.1.1	Jaꞌan Pablo na, thi kuinchieꞌe Ndo Dio ko binchekininxin na tsjiꞌan juajnee Jesucristo. Jaꞌan ko Sóstenes 
1CO.1.2	techjaꞌa ra juajna jaꞌa ra xro dithikaon ra Ndo Dio, xro te ra ngain rajna Corinto, jaꞌa ra xro kjan ra jian chujni ngain Ndo Dio ixin dithikaon ra Jesucristo. Kai Ndo Dio kuinchiaꞌa ra ndo ixin kjan ra chujni rajnee ndo kunixin chujni jii nguixin nunthe ni nchesayeꞌe Nchaa ná Jesucristo thi kai Nchee na̱. 
1CO.1.3	Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
1CO.1.4	Jaꞌan kainxin nchaꞌon thexruxian Ndo Dio ixin jaꞌa ra ixin Ndo Dio binthanchaon ra ixin Jesucristo. 
1CO.1.5	Ko ixin Jesucristo, Ndo Dio chjaa ra juachaxin kuinxin ra kain thi jaꞌa ra nuꞌa ra ko thi jaꞌa ra nichja ra 
1CO.1.6	ixin nduaxin juajnee Jesucristo jii ngain ansean ra. 
1CO.1.7	Mexinxin kain thi jian dajon Ndo Dio, xruꞌin sitjanꞌa ra are xratechuꞌen ra nchaꞌon tsununxin Nchaa ná Jesucristo inaa. 
1CO.1.8	Jeꞌe ndo sinchesuji ansean ra ixin xruꞌin jianꞌa sincheꞌe ra ko xruꞌin kensen tsjangiꞌa ra sitjaja nchaꞌon tsii Nchaa ná Jesucristo inaa. 
1CO.1.9	Ndo Dio kainxin nchaꞌon ncheꞌe ndo thi ndachro ndo, ko jeꞌe ndo thi kuinchiaꞌa ra ndo ixin sinthe ra ngain Nchaa ná Jesucristo thi Xeꞌen ndo.
1CO.1.10	Nthatsaꞌan ñao ra kunixin juachaxiin Nchaa ná Jesucristo ixin xrajeꞌo juaxraxaon dinthechunda ra ko dachrjendeꞌa choo ra. Mexinxin thjengijna choo ra ko xrajeꞌo juaxraxaon dinthechunda ra ko xrajeꞌo ncheꞌe ra. 
1CO.1.11	Jaꞌan ndachrjan jiꞌi ixin naa chujnii Cloe banchenuna ixin jaꞌa ra ningakuꞌen choo ra. 
1CO.1.12	Jaꞌan ndachrjan jiꞌi ixin jejee xraxaon ra ko kanxion ra ndachro ra: “Jaꞌan ná chujnii Pablo ná”; ko ikanxion ra ndachro ra: “Jaꞌan ná chujnii Apolo ná”; ko kanxion ra ndachro ra: “Jaꞌan ná chujnii Pedro ná”; ko kanxion ra ndachro ra: “Jaꞌan ná chujnii Cristo ná.” 
1CO.1.13	Aro, ¿a tsjé Cristo jii? ¿A jaꞌan Pablo na benganito na ntha cruz ixin jaꞌa ra? ¿O bigithe ra kunixin juachaxiin Pablo? 
1CO.1.14	Jaꞌan thexruxian Ndo Dio ixin jaꞌan xruꞌin ra xro binthagithe ra, jeꞌo Crispo ko Gayo thi ni binthagithe jaꞌan. 
1CO.1.15	Jañaa xruꞌin kensen nchao rundachro ixin binthagithe kunixin juachaxinna. 
1CO.1.16	Xraxaꞌon ixin kai binthagithe kain chujnii Estéfanas, aro jaꞌan ixraxaonꞌa ixin binthagithe icha chujni. 
1CO.1.17	Aro Cristo kuetunnaꞌa ixin sinthagithe chujni. Jeꞌe kuetunna ixin tsekian na̱ juajna bajon Jesucristo ixin kexreen rukjan na̱ inaa chujni narua, ko jaꞌan nichjaꞌa chrjuin inchin nchexruxiꞌin chujni ixin ruruena na̱. Jaꞌan jeꞌo nichja ixin unda Cristo beꞌen nganito ntha cruz, ko jiꞌi thi icha renthe tsunuꞌe chujni.
1CO.1.18	Thi chujni jii ngain thi naxin xeꞌe xraxaon ixin are jaꞌan ná nichja ná ixin unda beꞌen Cristo ngain ntha cruz, jeꞌe na̱ ndachro na̱ ixin yaa xruꞌin xree, aro ixin jaꞌan ná xro bithikaon ná Jesucristo, juajna mee juachaxiin Ndo Dio. 
1CO.1.19	Inchin ndachro ngain Xruen Ndo Dio:
1CO.1.19	Jaꞌan tsjaago ixin thi chujni anto jian nuꞌe xruꞌin xree thi nuꞌe na̱,
1CO.1.19	ko jaꞌan tsunxanthe juaxraxauen chujni anto jian thinxin.
1CO.1.20	¿Thinoo jii thi anto nuꞌe? ¿Thinoo jii thi anto jian thinxin xroon? ¿Thinoo jii thi ndachro ixin anto jian xraxaon? Ndo Dio kjuaago ixin thi xraxaon chujni dithikaonꞌa Jesucristo, mee xruꞌin xree. 
1CO.1.21	Chujni ngataꞌa nunthe binaoꞌa na̱ batsuan na̱ ixin jii Ndo Dio maski bikon na̱ thi bincheꞌe ndo, mexinxin ndachro ndo ixin chujni sithikaon juajnee ndo rukjan na̱ inaa chujni narua. Maski chujni dithikaonꞌa ndachro ixin juajna mee xruꞌin xree.
1CO.1.22	Ko ni judío rinao na̱ sikon na̱ kexreen Ndo Dio sincheꞌe ndo thi xra dikunxinꞌa ni ko chujni jeꞌa judío rinao na̱ ixin juaxraxauen na̱ tsunuꞌe icha. 
1CO.1.23	Ko jaꞌan ná jeꞌo ndathjan ná kain chujni ixin Cristo bigeꞌen ngain ntha cruz. Aro ixin ni judío jiꞌi xraa naa xro tunthengixin na̱ ixin dithikaonꞌa na̱. Ko thi chujni jeꞌa judío ndachruka na̱ ixin xruꞌin xree thi jaꞌan ná ndachrjan ná. 
1CO.1.24	Aro thi chujni kuinchieꞌe Ndo Dio, maski judío na̱ o jeꞌa judío na̱, jeꞌe na̱ thinxin na̱ ixin Cristo chunda juachaxiin Ndo Dio ko nuꞌe kain thi xraxaon ndo. 
1CO.1.25	Ixin maski jii chujni ndachro ixin thi ncheꞌe Ndo Dio xruꞌin xree, aro thi ncheꞌe ndo mee icha jian ke kain thi jian ncheꞌe chujni ngataꞌa nunthe. Ko jii ni ndachro ixin thi ncheꞌe Ndo Dio sujiꞌa juachaxin chunda, aro mee icha suji juachaxin chunda ke thi juachaxin chunda chujni te nguii nunthe. 
1CO.1.26	Ko xraxaon ra kexreen kjui ra are kuinchiaꞌa ra Ndo Dio. Ixin chujni ndachro na̱ ixin tsjeꞌa ra xro anto nuꞌa ra, tsjeꞌa ra xro anto chunda ra juachaxin thetuꞌan ra ko tsjeꞌa ra xro chunda ra ni ndui ra anto renthe ngain nunthe. 
1CO.1.27	Aro Ndo Dio kuinchieꞌe ngataꞌa nunthe chujni icha xruꞌin chunxin ixin sinchekusuee thi ni anto nuꞌe. Ko Ndo Dio kuinchieꞌe chujni chundaꞌa juachaxin thetuꞌan ixin sinchekusuee thi ni chunda anto tsjé juachaxin thetuꞌan. 
1CO.1.28	Ko Ndo Dio kuinchieꞌe chujni xruꞌin xree ko chujni xruꞌin kensen rinao ixin tjaguxin ndo ixin xruꞌin renthe thi chujni tunuꞌe ixin renthe. 
1CO.1.29	Ko jamee bincheꞌe Ndo Dio ixin xruꞌin chujni nchao tsunuꞌe renthe ngathexin kon ndo. 
1CO.1.30	Aro Ndo Dio kuiakunua ná ndo ko binthagatsuan ná ndo Cristo, mexinxin chunda ná jian juaxraxaon inchin Cristo, ko Ndo Dio binthatjañaa jie̱ ko xruꞌin teka ná, ko thinga nthakjan ná chujni jian ko kjuenga ꞌna ixin jaꞌan ná. 
1CO.1.31	Mexinxin inchin ndachro ngain Xruen Ndo Dio: “Ja̱ chrujan thi ruchee, ncho chee ixin tsusayeꞌe Nchaa ná Jesucristo.”
1CO.2.1	Jaꞌa ra xro dithikaon ra Jesucristo, are jaꞌan basutsjaꞌa ra ko ndathjo ra thi jian juajnee Ndo Dio, nichjaꞌa xraa ni anto nuꞌe ixin rugithunanxin jian ngajin ra. 
1CO.2.2	Ko jaꞌan jeꞌo binaꞌo kjuaguꞌa ra ixin Jesucristo, thi benganito ntha cruz. 
1CO.2.3	Ko are jaꞌan bariꞌi ngajin ra kununa ixin sujiꞌa na ko baxraon na ko baxranga na. 
1CO.2.4	Ko are kjuaguꞌa ra thi jian juajnee Jesucristo, jaꞌan nichjaꞌa xraa chujni anto nuꞌe. Jeꞌo kuanchrjanda ixin juachaxiin Espíritu Santo xraago ko binthakinxin ra thi jian juajna. 
1CO.2.5	Ko jañaa chunthia ra ngain Jesucristo ixin bikon ra juachaxiin Ndo Dio ko jeꞌa ixin kuiꞌin ra thee naa chujni anto nuꞌe nthiꞌi ngataꞌa nunthe.
1CO.2.6	Mexinxin jaꞌan ná are te ná ngayee chujni dithikaon jian ngain Jesucristo, jaꞌan ná nichja ná inchin chujni anto nuꞌe. Aro jeꞌa inchin nuꞌe chujni nthiꞌi ngataꞌa nunthe o inchin nuꞌe ni thetuꞌan ngataꞌa nunthe ixin thi nuꞌe chujni teꞌi ndasitjaan. 
1CO.2.7	Ko jaꞌan ná tjaago ná thi juajnee Ndo Dio thinxinꞌa ni, ko thi xraxaon ndo ko xruꞌin kensen benuꞌe ko ubeꞌe are xra kunchjianꞌa nunthe. Ko undachro ndo are xra xruꞌin beꞌe ixin sunthe ná nthi̱ꞌa̱ thi jii ndo, 
1CO.2.8	ixin xruꞌin chujni thetuꞌan ngain nunthe jiꞌi kuinxin na̱, ixin ja̱ rukinxin na̱, rukenganitoꞌa na̱ ngain ntha cruz Nchaa ná, Jesús. 
1CO.2.9	Aro kuꞌen inchin jitaxin ngain Xruen Ndo Dio:
1CO.2.9	Ndo Dio binchechjian ndo thi sayée chujni thjueꞌe ndo, ko xruꞌin chujni bikon ko kuiꞌin,
1CO.2.9	ko xruꞌin chujni xraxaon jiꞌi.
1CO.2.10	Aro jaꞌan ná Ndo Dio binthagatsuan ná jiꞌi ixin Espíritu Santo, ko Espíritu jiꞌi chunxin kain ko kai chunxin thi jima ngain Ndo Dio.
1CO.2.11	Ixin, ¿kensen nchao ruchunxin thi jixraxaon inaa chujni? Nduaxin jeꞌo espiritue chujni mee thi nuꞌe. Ko jañaa kai Espíritu Santo nuꞌe thi xraxaon Ndo Dio. 
1CO.2.12	Ko jaꞌan ná bayéꞌa ná espíritu chunda chujni chunxinꞌa Cristo; jaꞌan ná bayée ná Espiritue Ndo Dio ixin tsunua ná keꞌe binthathuan ná ndo. 
1CO.2.13	Ko jaꞌan ná nichja ná, aro jeꞌa inchin nichja chujni anto nuꞌe jii ngain nunthe jiꞌi, jaꞌan ná nichja ná inchin tjaago Espiritue Ndo Dio. Ko jañaa tjaago ná thi binthakuan ná Espiritue ndo ngain chujni jichunda xrajeꞌo Espíritu.
1CO.2.14	Ko chujni chundaꞌa Espíritu Santo, jeꞌe chroꞌa thinxin thi tjaago Espiritue Ndo Dio, ko chujni teꞌi ndachro na̱ ixin dixingakua nichja ni chunda Espiritue ndo, ko chroꞌa tsinxin na̱ juajnee Ndo Dio ko nueꞌa na̱ a jian o jianꞌa ixin koꞌa Espiritue ndo ngain na̱. 
1CO.2.15	Aro thi chujni chunda Espiritue Ndo Dio, jian tsjeꞌe kain, ko jeꞌe xruꞌin kensen rundache ixin nchaoꞌa jii. 
1CO.2.16	Ko xruen Ndo Dio ndachro: “Xruꞌin chujni thinxin thi jixraxaon Nchaa ná. Ko xruꞌin chujni nchao rundachro keꞌe sincheꞌe Ndo Dio.” Aro jaꞌan ná xraxaon ná xraa xraxaon Cristo.
1CO.3.1	Are jaꞌan bariꞌi ngajin ra jaꞌa ra xro dithikaon ra Jesucristo, chroꞌa nichjaꞌa ra xraa chujni jian chunxin juajnee Ndo Dio. Jeꞌo nichjaꞌa ra xraa chujni chunxinꞌa juajnee ndo o xraa ni nandaa tethinxin juajnee ndo. 
1CO.3.2	Ko jaꞌan kjuaguꞌa ra thi tangiꞌa rukinxin ra, inchin naa xan letsjo jeꞌo tai xan ixin chroꞌa ne xan ndaxra, mexinxin kjuaguaꞌa ra thi tangi. Ko jai xratsinxinꞌa ra ja̱ tsjaguꞌa ra thi tangi 
1CO.3.3	ixin jaꞌa ra xrathinxinꞌa ra juajnee Ndo Dio ixin xra chjiigo ra ko ningakuꞌen choo ra ko jejee xraxaon ra. Mee ruchro ixin tencheꞌe ra xraa chujni chunxinꞌa Ndo Dio. 
1CO.3.4	Ixin are naa ra ndachro ra: “Jaꞌan chujnii Pablo na”, ko inaa ndachro: “Jaꞌan chujnii Apolos na”; are jaꞌa ra ndachro ra jañaa, jaꞌa ra tencheꞌe ra inchin ncheꞌe chujni chunxinꞌa Ndo Dio.
1CO.3.5	¿Kensen na jaꞌan? Ko, ¿kensen Apolos? Kayui ná jeꞌo nthaꞌa ná xree Ndo Dio ko ixin juajna chjaꞌa ra, jaꞌa ra bithikaon ra Nchaa ná Jesucristo. Ko jeꞌo binthaꞌa ná thi xra kuetunna ná Ndo Dio. 
1CO.3.6	Jaꞌan inchin thi thenga ngataon jngi; ko Apolos inchin thi thekiatheꞌe jinda. Aro Ndo Dio thi nchegangi thi thenga ni. 
1CO.3.7	Mexinxin thi thenga ko thi thekiatheꞌe jinda, kayui na̱ xrajeꞌo ni nchexree Ndo Dio, ko jeꞌo Ndo Dio thi renthe ixin jeꞌe ndo nchegangi ndo kain. 
1CO.3.8	Mexinxin ni thenga ko ni thekiatheꞌe jinda xrajeꞌo renthe, aro Ndo Dio thjengeꞌe na̱ ꞌna ixin kexeꞌo xra ncheꞌe na̱. 
1CO.3.9	Ko kayui ná nthaꞌa ná xree Ndo Dio ko jaꞌa ra xraa jngiꞌi Ndo Dio.
1CO.3.9	Ko kai jaꞌa ra xraa thi nchia jidithe thjarioꞌo ko thi thetuꞌan nchia mee, Ndo Dio. 
1CO.3.10	Jaꞌan inchin xi thethe nchia ko Ndo Dio chjana juachaxin ixin kuiin thi xro xenga saꞌo. Ko inaa na̱ thethe nchia ngataꞌa xro mee. Aro jeꞌe na̱ rutsjeꞌe na̱ jian kexreen tsethe na̱ nchia ngataꞌa xro xenga saꞌo. 
1CO.3.11	Ko xruꞌin kensen nchao sasingixin xro xenga saꞌo ixin udixenga xro, ko xro mee Jesucristo. 
1CO.3.12	Ko ngataꞌa xro beꞌe saꞌo nchao sithe nchia kunixin chia oro, chia plata, xro chrjuin ko renthe, nthaa, nthaneꞌe ko kaxraꞌo. 
1CO.3.13	Ko ngain nchaꞌon suan jie̱, xruꞌi tsjaago a jian nchia binchechjian ni thethe nchia, ko xruꞌi satho ngain nchia teꞌi ko jañaa ruxraago keꞌe dikunchjianxin nchia. 
1CO.3.14	Ko ja̱ rucheꞌa nchia mee, ni binchechjian nchia ruxengeꞌe na̱ ꞌna. 
1CO.3.15	Aro ja̱ chrujan nchia ndaruche, ni binchechjian nchia mee xruꞌin sacha, aro jeꞌe sitjanꞌa ixin jeꞌe xraa naa chujni dachrjexin ngain nchia jiche.
1CO.3.16	¿A nuaꞌa ra ixin jaꞌa ra thi ningue Ndo Dio ko Espiritue ndo jii ngajin ra? 
1CO.3.17	Ko ja̱ chrujan chujni sincheꞌe thi jianꞌa ngain ningue Ndo Dio, Ndo Dio sincheꞌe jie̱ ngain chujni mee, ixin ningue ndo jian ngathexin kon ndo, ko jaꞌa ra niꞌngo mee.
1CO.3.18	Ncheyeꞌa ra ansean ra ixin anto nuꞌa ra inchin xraxaon chujni nthiꞌi ngataꞌa nunthe, ja̱ nduaxin rinao ra rukjan ra chujni anto nuꞌe, saꞌo rugunda rukjan ra xraa chujni xruꞌin nuꞌe 
1CO.3.19	ixin thi nuꞌe chujni ngataꞌa nunthe xruꞌin xree ngathexin kon Ndo Dio. Ko thi jitaxin ngain Xruen Ndo Dio ndachro: “Thi tjauthexin chujni anto nuꞌe, Ndo Dio ncheꞌe ke jeꞌo na̱ tuꞌen na̱ thi tjauthexin na̱.” 
1CO.3.20	Kai ndachro ndo: “Jeꞌe ndo chunxin ndo juaxraxauen kain chujni tuenao ixin anto nuꞌe, ko juaxraxauen na̱ xruꞌin renthe.” 
1CO.3.21	Mexinxin tainꞌa ñao ra ixin chujni tjaguꞌa ra ixin jaꞌa ra jikininxin ra kain: 
1CO.3.22	A Pablo, Apolos, Pedro, nguixin nunthe, thi techunxin ná, thi ndadeꞌen ni, thi nchaꞌon jai ko nchaꞌon tsii, ndua kain yaa jaꞌa ra jikininxin ra, 
1CO.3.23	ixin jaꞌa ra chujnii Jesucristo ko Jesucristo Cristue Ndo Dio.
1CO.4.1	Jaꞌan ná jeꞌo rinaꞌo ná ixin jaꞌa ra rundachro ra ixin jaꞌan ná jeꞌo nthaꞌa ná xree Jesucristo, ko jaꞌan ná bitunna ná tsjaago ná juajnee Ndo Dio thi juajna bema are saꞌo. 
1CO.4.2	Ko chujni chunda naa xra, rugunda tsjaago na̱ ixin jian ncheꞌe na̱ xra ko nchao ruchunthia chujni ngain na̱. 
1CO.4.3	Aro jaꞌan taꞌa juachjaon ixin jaꞌa ra o ixin ni thetuꞌan sinchena na̱ jie̱, ko ndachrjanꞌa ngain ansenna a jian o jianꞌa nthaꞌa. 
1CO.4.4	Maski jaꞌan xraxaꞌon ixin xruꞌin jianꞌa nthaꞌa, aro mee ruchroꞌa ixin jaꞌan anto jian na. Ko jeꞌo Nchaa ná Jesucristo thi sinchena jie̱. 
1CO.4.5	Mexinxin ncheꞌa ra jie̱ are xra jikininxinꞌa; jaꞌa ra chuꞌen ra are tsii Nchaa ná ixin jeꞌe sinchenunxin kain thi jima ngain thi naxin xeꞌe. Ko jeꞌe sinchenunxin kain thi texraxaon anseen chujni, ko jañaa Ndo Dio ruchjee na̱ thi jikininxin na̱.
1CO.4.6	Ko jaꞌan nichja jiꞌi ixin Apolos ko jaꞌan, ixin jañaa icha jian tsinxin ra. Ko ruxraxaonꞌa ra ko runichjaꞌa ra thi jitaxinꞌa ngain Xruen Ndo Dio, mexinxin tainꞌa ñao ra ixin ndachro ra ixin naa ni nchexree ndo icha jian ke inaa ni ncheꞌe xra. 
1CO.4.7	¿Unda xraxaon ra ixin icha renthe ra? ¿Keꞌe chunda ra ke jeꞌa Ndo Dio chjaa ra? Ja̱ Ndo Dio chjaa ra kain thi jaꞌa ra chunda ra, ¿unda taꞌin ñao ra xraa chujni tuenao chunda kain ixin anto ncheꞌe xra?
1CO.4.8	Jaꞌa ra tuenao ra ixin Ndo Dio uchjaa ra kain, ko anto chunda ra tumi ko ukjan ra rey, ko jaꞌan ná kjuengijnaꞌa ra. ¡Nduaxin rukji ra rey ko jañaa ruketuꞌan ná xraa jaꞌa ra! 
1CO.4.9	Aro jaꞌan tununa ixin jaꞌan ná xro kuinchieꞌna ná Jesucristo, Ndo Dio kuinthuna ná xraa thi kjínxin jiruexin, inchin chujni jikininxin ndaseꞌen ko kjan ná chujni dikon nguii nunthe ko tjanuanxin ná na̱ ko kain ángel. 
1CO.4.10	Jaꞌan ná ixin dithikaon ná Cristo, chujni ndachro na̱ ixin xruꞌin nuna ná, ko jaꞌa ra ixin Cristo kjan ra chujni anto nuꞌe. Jaꞌan ná xraa chujni xruꞌin renthe ko jaꞌa ra chujni anto renthe. Jaꞌan ná chujni tjanuanka ná na̱ ko jaꞌa ra chundaꞌa ra na̱ juasaaya. 
1CO.4.11	Jai deꞌen ná jintha, jinda, xruꞌin lunthuna ná, chujni dintjana na̱ ko chundaꞌa ná nchia thi sinthe ná. 
1CO.4.12	Ko tunchrjen ná ngain xra nthaxin ná rana ná. Ko chujni nchekaninxin ná na̱ thi jianꞌa, ko jaꞌan ná danchiaa ná Ndo Dio sinchenchaon na̱. Ko chujni nchegetan ná na̱ tangi ko jaꞌan ná anto thixinna ná. 
1CO.4.13	Are chujni nichja na̱ jianꞌa ixin jaꞌan ná, jaꞌan ná nichjaa ná na̱ chrjuin. Ko jai xra nchena ná na̱ xraa kaxineno jii ngataꞌa nunthe, ko xruꞌin renthe ná ngain kain chujni.
1CO.4.14	Jaꞌan kji̱anꞌa na jiꞌi ixin sikon ra juasuaxin, jeꞌo rinaꞌo ixin jaꞌa ra tsangi ra naa thi jian, ixin jaꞌan anto thjuaꞌa ra inchin xanꞌna. 
1CO.4.15	Ko maski jaꞌa ra ruchunda ra the no̱ xii sinthakuaꞌan ra ixin Jesucristo, aro ndudaꞌa tsjéꞌa ndo techunda ra. Ko jaꞌan xraa ndudaa ra ixin are jaꞌan kjuaguꞌa ra thi jian juajnee Jesucristo, jaꞌa ra kjan ra inchin xanꞌna. 
1CO.4.16	Mexinxin jaꞌan nthatsaꞌan ñao ra ncheꞌe ra inchin jaꞌan nthaꞌa.
1CO.4.17	Ko jaꞌan ruruaꞌan Timoteo ngajin ra, thi thjuaa inchin xanꞌna, xan anto jian dithikaon ngain Jesucristo. Ko Timoteo thi sinthaxraxaon ra kexreen nthaꞌa ixin dithikaꞌon Jesucristo ko yaa thi jaꞌan tjaago ngain kain ni dithikaon Jesucristo ngain kainxin rajna. 
1CO.4.18	Ko kanxion ra anto taꞌin ñao ra ixin xraxaon ra ixin tsjiꞌa sasutsjaꞌa ra inaa. 
1CO.4.19	Aro ja̱ Jesucristo rinao, jaꞌan sasutsjaꞌa ra tuin ko sikon a xra tsaꞌin ñao chujni teꞌi ko a tencheꞌe na̱ thi ndachro na̱. 
1CO.4.20	Ixin thi thetuꞌan Ndo Dio ngain anseen ni, jeꞌa runichjakua ni, icha jian tsjaago ni ixin juachaxiin Ndo Dio jii ngain ni. 
1CO.4.21	¿Keꞌe rinao ra are jaꞌan saso? ¿A sasukian naa nthasen o a saso ko chrjuin runichjaꞌa ra ixin anto thjuaꞌa ra?
1CO.5.1	Tsjé chujni nuꞌe ixin ngayaꞌa ra jii naa thi dejuakaꞌo janajuꞌen. Ko jiꞌi anto jianꞌa, ixin jiꞌi thinꞌa ni ngagee chujni dithikaonꞌa Ndo Dio. 
1CO.5.2	¡Ko jaꞌa ra xra taꞌin ñao ra! Icha jian ruginthechiꞌin ra ko rukusuaꞌa ra ko icha jian rugengi ra thi bincheꞌe thi jianꞌa yaa. 
1CO.5.3	Maski jaꞌan riꞌa ngajin ra, aro xraa jaꞌan rugariꞌi nthi̱ꞌa̱, jaꞌan uxraxaꞌon ixin keꞌe tsuꞌen thi xii bincheꞌe jianꞌa yaa. 
1CO.5.4	Ko are ruxrathe ra kunixin juachaxiin Nchaa ná Jesucristo, juaxraxaunna seꞌe ngajin ra ko kai juachaxiin Jesucristo. 
1CO.5.5	Ko xii bincheꞌe jianꞌa yaa tanchrjanda ra ixin nchiijin sinchegetan tangi nthauꞌe. Ko are tsinthuꞌe thi jianꞌa, espiritue xruꞌin tsuꞌen are Nchaa ná Jesucristo tsii inaa.
1CO.5.6	Tainꞌa ñao ra ixin thi kuꞌen. ¿A nuaꞌa ra ixin nchion thi nchegeꞌen nchoꞌo, nchegeꞌen nguixin nchoꞌo? 
1CO.5.7	Icha jian dinthjian ra thi nchegeꞌe nchoꞌo jii ngajin ra ko turua ra ko kjan ra naa nchoꞌo narua. Ixin Jesucristo ubeꞌen ixin jaꞌan ná inchin kuleko bageꞌen ngain kiee pascua. 
1CO.5.8	Mexinxin jaꞌan ná ruchaa ná ngain kiai, aro jeꞌa kunixin niuthja yaa thi nchegeꞌen nchoꞌo ixin thi nchegeꞌen nchoꞌo jianꞌa ko tangi nchegatho icha chujni. Icha jian nthuchjian ná kiai kunixin niuthja xruꞌin thi nchegeꞌen nchoꞌo chunda, ko jiꞌi ruchro ixin xruꞌin jianꞌa sincheꞌe ni ko jian sinthe ni ngathexin kon Ndo Dio.
1CO.5.9	Ngain xroon saꞌo ruaꞌan ra banthatsaꞌan ñao ra ixin tatoꞌa ra chujni nchexruxiꞌin dejuakaꞌo nchrii jeꞌa chriꞌi. 
1CO.5.10	Ko jaꞌan ndachrjanꞌa ixin dachrjendeꞌe ra chujni dejuakaꞌo nchrii jeꞌa chriꞌi o xii jeꞌa xixiꞌi, o chujni rinao ruchunda icha tumi, o ngain chujni cheꞌe ko chujni nchesayeꞌe diuchjan nchechjian xii. Ko ja̱ runcheꞌe ra jiꞌi, rugunda sachrjexin ra nunthe jiꞌi. 
1CO.5.11	Aro jaꞌan ndachrjan ixin tatoꞌa ra chujni ndachro ixin dithikaon Jesucristo ko xra ncheꞌe thi jianꞌa ixin dejuakaꞌo nchrii jeꞌa chriꞌi o xii jeꞌa xixiꞌi, o chujni rinao ruchunda icha tumi, o chujni nchesayeꞌe diuchjan nchechjian xii, o chujni nichja jianꞌa ixin inaa chujni, o ngain chujni anto kuuan, o ngain chujni cheꞌe, ko ngain chujni teꞌi jikininxinꞌa ixin sinthekoꞌo ra na̱. 
1CO.5.12	Jaꞌan xruꞌin juachaxin chunda ixin rundachrjan keꞌe tsuꞌen chujni dithikaonꞌa Cristo. Aro jaꞌa ra rugunda rundachro ra keꞌe tsuꞌen chujni jii ngayaꞌa ra. 
1CO.5.13	Ko tanchrjanda ra Ndo Dio sincheꞌe jie̱ chujni dithikaonꞌa Cristo. Aro jaꞌa ra, ¡dantsjegeꞌe ra chujni ncheꞌe jianꞌa ngayaꞌa ra!
1CO.6.1	Are jaꞌa ra the tukoꞌo ra inaa chujni dithikaon Jesucristo, ¿unda thji ra ngain naa chujni ncheꞌe jie̱ ko dithikaonꞌa Jesucristo ixin sinthaꞌa ra jie̱? Icha jian ndache ra naa ni niꞌngo sinthaꞌa ra na̱ jie̱. 
1CO.6.2	¿A nuaꞌa ra ixin jaꞌan ná, xro dithikaon ná Jesucristo, naa nchaꞌon sinthoꞌo ná jie̱ nguixin nunthe? Mexinxin ja̱ jaꞌan ná sinthoꞌo na̱ jie̱ nunthe, ¿unda nthoꞌa ná jie̱ thi tangiꞌa jituꞌen? 
1CO.6.3	¿A nuaꞌa ra ixin jaꞌan ná sinthoꞌo ná jie̱ kain ángel? Ko jamee tsuꞌen, ¿unda sinthoꞌa na̱ jie̱ kain chijnichjan tuꞌen kainxin nchaꞌon? 
1CO.6.4	Ja̱ thetukoꞌo choo ra ixin thi chunda ra ngataꞌa nunthe jiꞌi, ¿unda thji ra ngain xi ncheꞌe jie̱ ko jikininxinꞌa sincheꞌe jie̱ ngain ni niꞌngo? 
1CO.6.5	Jaꞌan ndachrjan jiꞌi ixin ruchunda ra juasuaxin. ¿A xruꞌin chujni chunda jian juaxraxaon ixin sinthaꞌa ra jie̱ kain ra xro dithikaon ra Jesucristo? 
1CO.6.6	Aro jaꞌa ra theto ra ko xra tjangiꞌi choo ra ngain chujni dithikaonꞌa Jesucristo ixin sinthaꞌa ra jie̱.
1CO.6.7	Ko nduaxin anto jianꞌa ncheꞌe ra ixin jaꞌo ra theto ra. ¿A jeꞌa icha jian thixiꞌan ra are naa chujni ncheꞌe jianꞌa ngajin ra? ¿Ko icha jian thixianka ra are chrujan santsjaꞌa ra na̱? 
1CO.6.8	Aro jaꞌa ra thi ncheꞌe ra thi jianꞌa ko kai dantsjeꞌe ra chujni dithikaon Jesucristo, thi chunda na̱.
1CO.6.9	¿Anuaꞌa ra ixin chujni ncheꞌe jianꞌa sixinꞌa na̱ nthi̱ꞌa̱ thi thetuꞌan Ndo Dio? Dithuaxinꞌa ra ixin sinthayaꞌa ra na̱: Chujni dejuakaꞌo nchrii jeꞌa chriꞌi o xii jeꞌa xixiꞌi, chujni nchesayeꞌe diuchjan dinchechjian xii, chujni dejuakaꞌo chriꞌi inaa xii, xii ncheꞌe xraa nchrii, xii dejuakaꞌo inaa xii, 
1CO.6.10	chujni cheꞌe, chujni anto rinao ruchunda icha tumi, chujni kuuan, chujni nichja thi nduaꞌa ixin inaa chujni ko chujni ncheyeꞌe inaa chujni; kain chujni teꞌi sixinꞌa na̱ nthi̱ꞌa̱ thi thetuꞌan Ndo Dio. 
1CO.6.11	Ko kanxion ra jañaa bancheꞌe ra kai, aro Nchaa ná Jesucristo ko Espíritu Santo, thi ruaꞌan Ndo Dio ubintharua ra ndo ixin kain thi jianꞌa bincheꞌe ra, ko jai ixruꞌin teka ra ko thinga sinthakjan ra ndo jian chujni ixin binthatjañaꞌa ra ndo thi jie̱.
1CO.6.12	Jaꞌa ra ndachro ra ixin nchao sincheꞌe ni kain thi sinao ni, aro kain jeꞌa jian. Ko ndua nchao sincheꞌe ni kain thi rinao ni, aro rutsjeꞌe ni ixin thi sincheꞌe ni tsetuanꞌa ngain ni. 
1CO.6.13	Jaan, ndua thi ndachro ra ixin kain thi jine ni sathji ngain tseꞌe ni ko tseꞌe ni dunda ixin detsingaa thi jine ni, aro Ndo Dio sinchekjexin yui jiꞌi. Ko Ndo Dio binchechjianꞌa chujni ixin sejuakaꞌo na̱ nchrii jeꞌa chriꞌi na̱ o xii jeꞌa xixiꞌi na̱, icha jian sinthoꞌo na̱ inchin rinao Nchaa ná Jesucristo, ixin jaꞌan ná chujnii Jesucristo. 
1CO.6.14	Ko Ndo Dio binchexechon Jesucristo, jañaa kai sinthaxechon ná ndo kunixin juachaxiin ndo.
1CO.6.15	¿Anuaꞌa ra ixin jaꞌa ra ningue Jesucristo? ¿Anchao jii ixin jaꞌa ra thi ningue Jesucristo rukjan ra nakua nthao ngain nchrii dachaxin tumi kunixin nthauꞌe? ¡Chroꞌa sincheꞌe ra yaa! 
1CO.6.16	¿Anuaꞌa ra ixin naa xii dekaꞌo naa nchrii dachaxin tumi nthauꞌe, kayui na̱ ndakjan na̱ nakua nthao? Inchin ndachro ngain Xruen Ndo Dio: “Kayui na̱ kjan na̱ nakua chujni.” 
1CO.6.17	Aro chujni dithikaon ngain Jesucristo, chujni mee ko Jesucristo kjan na̱ inchin nakua chujni ixin chunda na̱ xrajeꞌo Espíritu Santo.
1CO.6.18	Icha jian sathinga ra are naa nchrii jeꞌa chriꞌa ra rinao sinthechrikoꞌo ra o xii jeꞌa xixiꞌa ra. Ixin yaa thi icha tangi nchegatho nthauꞌe ni, ko jiꞌi thi icha ncheniꞌi nthauꞌe ni ke ikanxin thi jianꞌa ncheꞌe ni. 
1CO.6.19	¿Anuaꞌa ra ixin nthauꞌa ra ningue Espíritu Santo thi chjaa ra Ndo Dio, ko Espíritu Santo jii ngaxiꞌin nthauꞌa ra? Ko ijeoꞌa jaꞌa ra thetuꞌan ra ngain nthauꞌa ra, 
1CO.6.20	ixin Ndo Dio anto renthe kjuenga ꞌna ixin jaꞌa ra. Mexinxin ncheꞌe ra ixin nthauꞌa ra ko espiritua ra sinchesayeꞌe Ndo Dio, ixin jeꞌe ndo thetuꞌan ndo ngain nthauꞌa ra ko espiritua ra.
1CO.7.1	Jai rundathjo ra thi jaꞌa ra banchiangina ni ra are kji̱nna ni ra. Ndua icha jian ixin xii sejuakaoꞌa xa nchrii. 
1CO.7.2	Aro ixin tsjé na̱ jeꞌo rinao na̱ sejuakaꞌo na̱ nchrii jeꞌa chriꞌi na̱ o xii jeꞌa xixiꞌi na̱, mexinxin icha jian thi xii sekaꞌo chriꞌi ko thi nchrii sekaꞌo xixiꞌi. 
1CO.7.3	Ko rugunda ixin thi xii sejuakaꞌo chriꞌi, ko thi nchrii sejuakaꞌo xixiꞌi inchin jikininxin. 
1CO.7.4	Ko thi nchrii thetuanꞌa ngain nthauꞌe nchra ixin xixiꞌi nchra thi thetuꞌan. Ko xrajeꞌo ngain thi xii ixin chriꞌi xa thi thetuꞌan ngain nthauꞌe xa. 
1CO.7.5	Mexinxin ni tekaꞌo choo chroꞌa rundache choo na̱ ixin rinaoꞌa sejuakaꞌo choo na̱. Aro nchao sinthekjao ixin chroꞌa sejuakaꞌo choo kanxion nchaꞌon ixin rinao jian seꞌe juaxraxauen are runichjee Ndo Dio. Aro kuthimejan nchao sejuakaꞌo choo inaa ixin jañaa sincheyeꞌa nchiijin ko sincheꞌe thi jianꞌa.
1CO.7.6	Ko jaꞌan rindathjo ra jiꞌi ixin jian sinthe ra ko jeꞌa rithetuꞌan ra. 
1CO.7.7	Jaꞌan rujinaꞌo ixin jaꞌa ra runthekoꞌa ra nchrii xraa jaꞌan, aro nanaa chujni, Ndo Dio chjee na̱ juachaxin ixin kexreen sinthe na̱, ko thuꞌa na̱ sekaꞌo na̱ nchrii ko te na̱ naꞌi.
1CO.7.8	Jaꞌan ndachrjan ngain chujni xrajeꞌo te, ko ngain nchri gaꞌan, ixin icha jian jeꞌe na̱ xruꞌin nchrii o xii sinthekaꞌo na̱ xraa jaꞌan. 
1CO.7.9	Aro ja̱ jeꞌe na̱ tsixinꞌa na̱ ixin xruꞌin nchrii o xii tekaꞌo na̱, icha jian ncho thutheꞌe na̱ ke juxon texraxaon na̱ ixin sejuakaꞌo na̱ nchrii jeꞌa chriꞌi na̱ o xii jeꞌa xixiꞌi na̱.
1CO.7.10	Aro chujni tekaꞌo choo, jaꞌan rithetuan na̱, aro jeꞌa jaꞌan, Nchaa ná Jesucristo thetuꞌan ixin nchrii sachrjendeꞌa nchra xixiꞌi nchra. 
1CO.7.11	Aro ja̱ naa nchrii sachrjendeꞌe nchra xixiꞌi nchra, jeꞌe nchra chroꞌa tsutheꞌe nchra ngain inaa xii, icha jian rukjantheꞌe nchra xixiꞌi nchra. Ko thi xii sachrjendeꞌa xa chriꞌi xa.
1CO.7.12	Aro ni icha jaꞌan ndathjan na, ko jeꞌa thi thetuꞌan Nchaa ná. Ja̱ chrujan ni dithikaon Jesucristo jikaꞌo naa nchrii dithikaonꞌa Jesucristo, ko jeꞌe nchra rinao nchra seꞌe nchra ngain xa, jeꞌe xa tsinthueꞌa xa nchrii mee. 
1CO.7.13	Ko ja̱ naa nchrii dithikaon Jesucristo chunda xixiꞌi ko dithikaonꞌa xa Jesús, aro jeꞌe xa rinao xa seꞌe xa ngain nchra, thi nchrii tsinthueꞌa xii mee. 
1CO.7.14	Ixin thi nchrii chunda xixiꞌi dithikaonꞌa xa Jesucristo, jeꞌe xa ukunchaon xa ixin jeꞌe nchra, Kai thi xii chunda chriꞌi dithikaonꞌa nchra Jesucristo, jeꞌe nchra ukunchaon nchra ixin jeꞌe xa. Ko ja̱ jeꞌa jañaa, xeꞌen na̱ ruchunxinꞌa xan Ndo Dio, aro ixin naa ni dithikaon, Ndo Dio ubinchenchaon xan. 
1CO.7.15	Aro thi xii o thi nchrii dithikaonꞌa Jesucristo, ja̱ rinao sachrjendeꞌe xixiꞌi o chriꞌi, ncho dachrjendeꞌe choo na̱. Ixin thi xii o thi nchrii dithikaon Jesucristo, xruꞌin kensen jithetuꞌen na̱ sinthekaꞌo choo na̱, ixin Ndo Dio rinao ndo chrjuin tsunuꞌe anseen na̱. 
1CO.7.16	Aro jaꞌa ra xro dithikaon ra Jesucristo, nchao tsjengijna ra xixiꞌa ra o chriꞌa ra ixin sithikaon na̱ ngain Jesucristo.
1CO.7.17	Aro kain chujni rugunda sincheꞌe xra binchethuen Jesucristo ixin sincheꞌe ko sinthe na̱ inchin binthe na̱ are Ndo Dio bayée na̱. Jañaa thetuꞌan jaꞌan ngain kain niꞌngo. 
1CO.7.18	¿Ja̱ chrujan chujni bechunda xruꞌe diꞌin circuncisión are bayée Jesucristo? Chujni mee tsemaꞌa ixin chunda xruꞌe. ¿Ja̱ chrujan chujni bechundaꞌa xruꞌe are bayée Jesucristo? Chujni mee rugundaꞌa sechunda xruꞌe. 
1CO.7.19	Ixin xruꞌin renthe ja̱ jichunda chujni xruꞌe o xruꞌin xruꞌe jichunda ixin thi sithikaon na̱ thi thetuꞌan Ndo Dio mee thi icha renthe. 
1CO.7.20	Ko rugunda ixin kain chujni sinthe na̱ inchin binthe na̱ are bithikaon na̱ ngain ndo. 
1CO.7.21	Ja̱ kjui naa ni ncheꞌe xra dikuchji ngain xi najni are bithikaon Ndo Dio, jaꞌa taꞌa juachjaon ixin yaa. Aro ja̱ nchao isariꞌa xraa ni ncheꞌe xra dikuchji, mee icha jian sincheꞌe. 
1CO.7.22	Ko thi chujni beꞌe xraa ni ncheꞌe xra dikuchji, Jesucristo bantsjexin na̱ ngain xra mee ko jai ncheꞌe na̱ xree. Ko thi ni dikuchjiꞌa ngain naa xi najni ko bithikaon na̱ Jesucristo, jai ncheꞌe na̱ xree jeꞌe, xraa naa chujni dikuchji. 
1CO.7.23	Ndo Dio anto renthe kuenanxin ra ndo, mexinxin dithuaxinꞌa ra tsuchji ra ngain inaa chujni. 
1CO.7.24	Mexinxin kain ra xro dithikaon ra Jesucristo dinthe ra ngathexin kon Ndo Dio inchin binthe ra, jañaa are nakuexinxion ra bithikaon ra ngain ndo.
1CO.7.25	Aro ni xruꞌin nchrii o xii tekaꞌo, Jesucristo xruꞌin kuetunna ixin jeꞌe na̱, aro jaꞌan rundathjo ra thi jaꞌan xraxaꞌon, xraa naa chujni kuiakunuꞌe ndo ko ncheꞌe xree ndo kainxin nchaꞌon. 
1CO.7.26	Ko jaꞌan ndachrjan ixin icha nchao tate ra inchin te ra jai, ixin nchaꞌon te ná jai anto tangi jidikuꞌen. 
1CO.7.27	¿Ja̱ urikoꞌo nchrii? Ithjeꞌa kexreen sachrjendeꞌe nchra. ¿Ko ja̱ rikoꞌa naa nchrii? Icha jian xraxaonꞌa sarikoꞌo nchra. 
1CO.7.28	Ko ja̱ tsutaꞌa, xruꞌin jianꞌa sincheꞌe, ko ja̱ xan nchrii tsutheꞌe xan, xruꞌin jianꞌa jincheꞌe xan. Aro thi chujni sinthekutheꞌe setan na̱ juachjauen nthauꞌe na̱, ko jaꞌan rujinaoꞌa ixin rugetan ra juachjaon yaa.
1CO.7.29	Kain ra xro dithikaon ra Jesucristo, jaꞌan rinaꞌo rundathjo ra ixin itsjeꞌa nchaꞌon dithuaa na̱. Mexinxin xro tekoꞌo ra nchrii ncheꞌe ra xraa chujni xruꞌin nchrii jikaꞌo. 
1CO.7.30	Ko chujni anto ta juachjaon, sinthe na̱ xraa chujni xruꞌin juachjaon chunda na̱, ko thi chujni anto chee, sinthe na̱ xraa chujni anto ta juachjaon, ko thi chujni theꞌna, sinthe na̱ xraa chujni xruꞌin jichunda. 
1CO.7.31	Ko thi chujni anto chee ixin thi jii ngataꞌa nunthe jiꞌi, sinthe na̱ xraa chujni xruꞌin jichunda ixin nunthe dukon na̱ jiꞌi undatsjexin nunthe.
1CO.7.32	Jaꞌan rujinaꞌo ixin xruꞌin juachjaon runthechunda ra. Ixin thi xii xruꞌin nchrii jikaꞌo, icha xraxaon kexreen sincheꞌe xree Ndo Dio ixin tsusayeꞌe ndo. 
1CO.7.33	Aro thi xii jikaꞌo nchrii, icha ta xa juachjaon ixin thi jii ngataꞌa nunthe, ko thjee kexreen icha jian seꞌe ngathexin kon chriꞌi. 
1CO.7.34	Ko jañaa kai thi nchrii jikaꞌo xii ko xan nchrii, jejee xraxaon. Ixin xan nchrii ta xan juachjaon ixin ncheꞌe xan xree Ndo Dio, ko xruꞌin jianꞌa sincheꞌe xan kunixin nthauꞌe ko espiritue xan. Aro thi nchrii jikaꞌo xii icha ta nchra juachjaon ixin thi jii ngataꞌa nunthe jiꞌi, ko kexreen jian seꞌe nchra ngathexin kon xixiꞌi nchra.
1CO.7.35	Jaꞌan rindathjoꞌa ra kain jiꞌi ixin icha tsa ra juachjaon, jaꞌan jeꞌo rinaꞌo tsjengijna ra ixin sincheꞌe ra inchin rinao Ndo Dio. Ko jañaa icha jian sinthe ra ngathexin kon Nchaa ná Jesús.
1CO.7.36	Aro ja̱ chrujan chujni xraxaon ixin xeꞌen icha jian sekaꞌo xan xii ixin biji xan nano jikininxin sekaꞌo xan xii, ncho thutheꞌe xan ixin yaa jian ngathexin kon Ndo Dio. 
1CO.7.37	Aro ja̱ chrujan chujni rinaoꞌa ixin xeꞌen sekaoꞌa xan xii. Ko jeꞌe xan kai rinaoꞌa xan ixin rinao xan seꞌe xan jian ngathexin kon Ndo Dio, chujni mee nchao ncheꞌe. 
1CO.7.38	Mexinxin thi nchetheꞌe xeꞌen jian ncheꞌe, ko thi nchetheꞌa xan icha jian ncheꞌe.
1CO.7.39	Ley Ndo Dio ndachro ixin thi nchrii sachrjendeꞌe thi xii are ndasenja xa, ko jañaa nchao sekaꞌo nchra inaa xii, aro ngain naa xi dithikaon Jesucristo. 
1CO.7.40	Aro jaꞌan ndachrjan ixin jeꞌe nchra icha jian seꞌe nchra ja̱ xruꞌin xii sekaꞌo nchra, ko jiꞌi thi xraxaꞌon jaꞌan, ko jaꞌan tununa ixin kai richunda Espiritue Ndo Dio.
1CO.8.1	Anchee rundathjo ra keꞌe ruchro thi jine ni ko nchendusen na̱ ixin tusayeꞌe diuchjan nchechjian xii. Ko kain ná nua ná keꞌe ruchro jiꞌi. Ko thi anto nua ná nchekaꞌin ñao ná, aro thi thjueꞌe choo ni, mee thi nthasuji ná. 
1CO.8.2	Ko ja̱ chrujan chujni ndachro ixin anto nuꞌe, nduaxin chujni mee xruꞌin nuꞌe. 
1CO.8.3	Aro thi chujni thjueꞌe Ndo Dio, jeꞌe ndo chunxin ndo jeꞌe.
1CO.8.4	Mexinxin, ¿anchao sunthe ná nthao dinchekininxin na̱ diuchjan nchechjian xii? Ko jaꞌan ná jian nua ná ixin naa diuchjan xruꞌin renthe nthiꞌi ngataꞌa nunthe ixin jeꞌo nakuaxinxon Ndo Dio jii. 
1CO.8.5	Aro chujni ndachro na̱ ixin jii tsjé diuchjan ngajni ko ngataꞌa nunthe, ko jeꞌe na̱ ndachro na̱ ixin diuchjan mee nchee na̱. 
1CO.8.6	Aro jaꞌan ná nua ná ixin jii nakua Ndo Dio, Ndudaa ná. Ko jeꞌe ndo binchechjian ndo kainxin thi jii, ko jaꞌan ná te ná ixin jeꞌe ndo. Kai jii nakua Nchaa ná, ko mee Jesucristo thi binchechjian kain kunixin juachaxiin Ndo Dio, ko ixin Cristo texin ná nthiꞌi ngataꞌa nunthe.
1CO.8.7	Aro kainxinꞌa chujni nuꞌe ixin jii nakua Ndo Dio. Ko kanxion ni bithikaon Jesucristo jai xranchesayeꞌe na̱ diuchjan ixin jañaa kukuꞌen na̱ ko xra thinxinꞌa na̱ jian, mexinxin are jine na̱ thi nthao banchekininxin na̱ diuchjan, chrjuinꞌa tunuꞌe na̱ ixin tuenao na̱ ixin diuchjan yaa. 
1CO.8.8	Aro jeꞌa ixin thi junthe ná sunthexin ná jian ngathexin kon Ndo Dio, ixin thi jine ni o thi jineꞌa ni ntharentheꞌa ná icha. 
1CO.8.9	Maski chunda ná juachaxin sunthe ná kain thi jii, aro sunthekuaꞌa ná ixin sinthutjajinꞌa ná chujni xra thinxinꞌa jian. 
1CO.8.10	Ixin ja̱ chrujan ra, xro ujian thinxin ra thi ndua ko tenthe ra ngain naa nchia thi binchesayexin na̱ diuchjan, ko chujni xra thinxinꞌa sikon ra, chujni mee ruxraxaon ixin nchao sine na̱ kain thi nchesayexin na̱ diuchjan. 
1CO.8.11	Ko ixin xraxaon ra ixin jian thinxin ra, ndasitjaan thi chujni xra thinxinꞌa jian, ko Jesucristo beꞌen ixin chujni mee kai. 
1CO.8.12	Ko ixin nchetjajin ra chujni xra thinxinꞌa jian, yaa ruchro ixin tencheꞌe ra jianꞌa ngain Jesucristo. 
1CO.8.13	Mexinxin ixin ja̱ thi jine, xan chian sincheꞌe xan thi jianꞌa, icha jian jaꞌan isineꞌa nthao mee, ko jañaa xan chian isincheꞌa xan thi jianꞌa.
1CO.9.1	¿A jeꞌa jaꞌan naa chujni kuinchieꞌe Jesucristo? ¿A jeꞌa jaꞌan richunda juachaxin inchin naa chujni kuinchieꞌe Jesucristo? ¿A jeꞌa jaꞌan bikon Nchaa ná Jesús? Ko ixin thi xra jaꞌan binthaꞌa, mee bithikaunxin ra Jesucristo. 
1CO.9.2	Ko maski ikainxion chujni chunxinꞌa na inchin naa chujni kuinchieꞌe Jesucristo, aro jaꞌa ra, jaan, chunxin ni ra, ko ixin jaꞌa ra dithikaon ra, yaa xraguxin ixin Jesucristo kuinchiena.
1CO.9.3	Ko jiꞌi rundachrjan ngain chujni nchexruxinꞌa thi jaꞌan rinthaꞌa: 
1CO.9.4	¿Ajikininxinꞌa ná jaꞌan ná xro kuinchieꞌna ná Jesucristo ixin ruchjana ni ra thi sine ná ko thi siꞌi ná? 
1CO.9.5	Ko, ¿ajikininxinꞌa ná sinthekiꞌan ná naa nchrii sakjiꞌan ná, inchin ncheꞌe Pedro ko inchin ncheꞌe ni icha ni kuinchieꞌe Jesucristo ko xan choo Jesús? 
1CO.9.6	¿A jeꞌo Bernabé ko jaꞌan, thi chundaꞌa ná juachaxin sinthaꞌa ná xra? 
1CO.9.7	¿Kexeꞌe xi soldado ncheꞌe xra ko jeꞌo tumii thjengaxin ꞌna thi nchexiꞌin? ¿Kexeꞌe chujni thjenga ntha uva ko jineꞌa thuchjuiin ntha? ¿Ko kexeꞌe chujni thingaria kuleko ko diꞌa tsjiꞌin ba? 
1CO.9.8	Ko jiꞌi jeoꞌa juaxraxaon na, ixin kai Ndo Dio thetuꞌan jiꞌi ngain ley ndo. 
1CO.9.9	Ixin ley bayée Moisés ndachro: “Thengeꞌa ra kuxinthaa nchiisen are thingachje ba triigo.” ¿Atuenao ra ixin Ndo Dio ndachro ndo jiꞌi ixin jeꞌo kuxinthaa?; 
1CO.9.10	jiꞌi nichja ndo ixin jaꞌan ná. Ko ley kunchjian ixin jaꞌan ná; ixin thi ncheꞌe xra ngataon jngi ko nchechjian ton kunixin ninge ko thi ncherua triigo, jichunthia sayée thi kuenga. 
1CO.9.11	Ko jañaa jaꞌan ná kuenga ná ngain ansean ra, juajna chjana ná Espíritu Santo. Mexinxin jikininxin ná ruchjana ni ra thi sundana ná. 
1CO.9.12	Ja̱ ikainxion chujni, chjeꞌe ra na̱ thi dundeꞌe na̱, ¿ajeꞌa icha jikininxin ná sayáa ná jaꞌan ná thi sundana ná?
1CO.9.12	Aro jaꞌan ná danchiaꞌa ná thi jikininxin ruchjana ni ra. Mexinxin thixin na ná dathua ná thi tangi ixin jañaa nthañaoꞌa ná chujni ko icha jian sayée na̱ juajnee Jesucristo. 
1CO.9.13	¿Anuaꞌa ra ixin kain chujni ncheꞌe xra ngain niꞌngo judío, nthi̱ꞌa̱ sachaxin na̱ thi sine na̱? Ko chujni ncheꞌe xra ngain thi dajon na̱ nthauꞌe kuxiigo ixin Ndo Dio, chujni mee jine na̱ thuꞌa nthao deꞌe nthi̱ꞌa̱. 
1CO.9.14	Ko kai Nchaa ná ndachro ixin chujni tjaago juajnee, chujni mee jikininxin sayée na̱ thi sundeꞌe na̱ ixin xra ncheꞌe na̱.
1CO.9.15	Aro jaꞌan xruꞌin banchiaꞌa ra, maski jikininxin na sayaa, ko kai kji̱anꞌa ra ixin ruchjana ni ra thi sundana. ¡Aro jaꞌan icha nchao seꞌen na ke rundachro chujni ixin jeꞌe na̱ chjana na̱ thi richunxin ko ichrjuinꞌa tsunuꞌe ansenna!
1CO.9.16	Ko tainꞌa ñao na ixin nichja thi jian juajnee Jesucristo ixin Ndo Dio kuetunna tsjaago juajna. ¡Ko anto tangi tsunna ja̱ tsjaguꞌa juajnee Jesucristo! 
1CO.9.17	Mexinxin, ja̱ ritjaago ixin ngain ansenna dachrjexin, Ndo Dio sinchenchaon na, aro ja̱ rinthaꞌa ixin jiditunna, rugunda sinthaꞌa ixin jañaa jiditunna. 
1CO.9.18	¿Keꞌe sacha remee? Thi jaꞌan sacha, mee are tsjaago juajnee Jesucristo ko xruꞌin tsjenga na̱ ꞌna, ko rugundaꞌa rundachrjan ixin jikininxin na sayáa ixin tjaago thi jian juajna.
1CO.9.19	Mexinxin, maski jaꞌan xruꞌin kensen thetunna, ko jaꞌan kjan na naa thi ncheꞌe xra ixin jaꞌa ra ko jañaa sacha icha tsjé chujni sithikaon Jesucristo. 
1CO.9.20	Are jaꞌan bariꞌi ngayee chujni judío, jaꞌan kjan na inchin chujni judío ixin jañaa bithikaon na̱ Jesucristo. Ko ngain chujni anto dithikaon ley bayée Moisés jaꞌan kjan na xraa chujni anto dithikaon ley mee, ixin jañaa sithikaon na̱ Jesucristo, ko maski jaꞌan irugundaꞌa sithikaꞌon ley. 
1CO.9.21	Ko ngain ni chundaꞌa ley, jaꞌan kjan na inchin chujni chundaꞌa ley, ixin jañaa sacha na̱ ko sithikaon na̱ Jesucristo. Ko jiꞌi ruchroꞌa ixin jaꞌan dithikaonꞌa ley bayée Moisés, ixin jaꞌan urinthaꞌa thi thetuꞌan ley Jesucristo. 
1CO.9.22	Are riꞌi ngain chujni nandaa dithikaon juajnee Jesucristo, jaꞌan nthaꞌa inchin jeꞌe na̱, ixin jañaa tsjengijna na̱ sithikaon na̱ Jesucristo. Ko jiꞌi ruchro ixin nthaꞌa inchin ncheꞌe kain chujni ko jañaa sacha kanxion na̱ ixin sithikaon na̱ Jesucristo. 
1CO.9.23	Ko kain jiꞌi nthaꞌa ixin tjaago juajnee Jesucristo ko ixin kai sayáa thi jian sayée ni ixin juajna jiꞌi.
1CO.9.24	Jaꞌa ra unuꞌa ra jian, ixin are tsjé chujni thinga, nakua thi sacha. Mexinxin thinga ra xraa chujni rinao sacha. 
1CO.9.25	Kain chujni tsuntaon ixin rinao sacha anto dakuꞌen nthauꞌe ixin jian seꞌe. Ko chujni teꞌi ncheꞌe yaa ixin sacha na̱ naa thi tuin ndatsjexin. Aro jaꞌan ná sacha ná naa thi xruꞌin nchaꞌon tsjexin. 
1CO.9.26	Mexinxin jaꞌan jeꞌa xraa naa chujni tsuntaon aro ndusenꞌa a jaan sacha. Ko kai jeꞌa xraa naa chujni theto aro tjakua thon ngatauꞌen chrintho. 
1CO.9.27	Icha jian jaꞌan nthagetan tangi nthauꞌna ixin xruꞌin nchaꞌon sinthaꞌa thi jianꞌa. Ko rinaoꞌa ixin Ndo Dio sayenaꞌa ndo are jaꞌan anto tsjé chujni kjuagua ixin jeꞌe ndo.
1CO.10.1	Kain ná xro choo ná, jaꞌan rinaoꞌa ixin rutjañaꞌa ra thi kuꞌen ni ndo dachriꞌa ná xrachrjen. Are Ndo Dio ruaꞌan naa thjui ixin banchechjieꞌen na̱ saꞌon ko bathugee na̱ ngusine ndachaon. 
1CO.10.2	Ko jañaa kjuaago Ndo Dio ixin kain chujni bigithe na̱ ngain thjui ko ngain ndachaon ixin kjan na̱ chujnii Moisés. 
1CO.10.3	Ko kain na̱ juine na̱ niuthja bajon Ndo Dio, 
1CO.10.4	ko kain na̱ biꞌi na̱ jinda bajon ndo. Ko Cristo bakji ngain na̱ ko mee inchin xro baruee na̱ ko bajon jinda. 
1CO.10.5	Aro icha tsjé ni bithikaonꞌa na̱ Ndo Dio, mexinxin beꞌen na̱ ko bithuꞌe na̱ ngagaꞌa jna thi xruꞌin jii.
1CO.10.6	Kain jiꞌi kuꞌen ixin jaꞌan ná tsangi ná ko tsiakuenꞌa ná thi jianꞌa inchin jeꞌe na̱ kuikuꞌen na̱ thi jianꞌa. 
1CO.10.7	Mexinxin jaꞌa ra nchesayeꞌa ra diuchjan nchechjian xii inchin bincheꞌe kanxion na̱, inchin ndachro ngain xruen Ndo Dio: “Chujni mee juine na̱ ko biꞌi na̱, kuthimejan bincheꞌe na̱ thi nchexruxiꞌin nthauꞌe na̱.” 
1CO.10.8	Ko sunthechrikoꞌa ná nchrii jeꞌa chriꞌa ná o xii jeꞌa xixiꞌa ná inchin bincheꞌe na̱ jeꞌe na̱, mexinxin ngain nakua nchaꞌon beꞌen naa kan ko nii no̱ chujni. 
1CO.10.9	Ko nthuꞌa ná thi jianꞌa ixin sukunxin ná a tsuñao Nchaa ná inchin bincheꞌe kanxion na̱, ko beꞌen na̱ ixin kunchee bineꞌe na̱. 
1CO.10.10	Kai tsuñaoꞌa ná ngain Ndo Dio inchin bincheꞌe kanxion na̱, mexinxin naa ángel ndaguen na̱.
1CO.10.11	Kain jiꞌi kuꞌen ni ndo dachriꞌa ná xrachrjen ixin jaꞌan ná tsangixin ná, ko kai betaxin ngain Xruen Ndo Dio ixin nthaxraxaon ná xro te ná ngain nchaꞌon teꞌi, thi nchaꞌon jitunchiaon ko ndatsjexin nunthe. 
1CO.10.12	Mexinxin jaꞌa ra xro tuenao ra ixin jian dithikaon ra Jesucristo, tsjeꞌe ra jian ixin sincheꞌa ra thi jianꞌa. 
1CO.10.13	Thi tangi tuꞌan ra jaꞌa ra, xrajeꞌo thi tangi dathuꞌe kain chujni. Aro jaꞌa ra chunthia ra Ndo Dio, ixin jeꞌe sajonꞌa juachaxin tsuꞌan ra thi tangi tsixianꞌa sathuꞌe ra, ixin are tsii thi tangi tsuꞌan ra, Ndo Dio sinthasuji ra. Ko jañaa tsixiꞌan ra kain thi tangi.
1CO.10.14	Mexinxin, kain ra xro dithikaon ra Jesucristo, icha jian sathinga ra ko nchesayeꞌa ra diuchjan nchechjian xii. 
1CO.10.15	Jaꞌan jañaa nichja ngajin ra ixin jaꞌa ra jian thinxin ra, ko xraxaon ra jian thi jaꞌan ndathjo ra. 
1CO.10.16	Are doꞌo ná vino dikunchaon ko thexruxiꞌin ná Ndo Dio, yaa ruchro ixin kaxon ixin jaꞌan ná bingo jnii. Ko are junthe ná thi niuthja tunchjenga ná, yaa ruchro ixin kaxon xrajon beꞌen ixin jaꞌan ná. 
1CO.10.17	Maski jaꞌan ná anto tsjé ná, aro kain ná kjan ná xraa nakua chujni ixin kain ná junthe ná xrajeꞌo niuthja.
1CO.10.18	Xraxaon ra kexreen bancheꞌe ni Israel, ni bane nthao bagakeꞌe na̱ ngataꞌa thi chetaxin nthao ixin banchendusen na̱ ngain Ndo Dio, yaa ruchro ixin kain na̱ kjan na̱ inchin nakua chujni ngain Ndo Dio. 
1CO.10.19	Ko jaꞌan ndachrjanꞌa ixin diuchjan anto renthe o nthao nchenthuxiꞌin na̱ diuchjan icha renthe ke ikanxion nthao. 
1CO.10.20	Aro jaꞌan ndachrjan ixin are chujni chunxinꞌa Ndo Dio dakeꞌe nthao ngain diuchjan nchechjian xii, nthao mee nchenthuxiꞌin na̱ espíritu jianꞌa ko jeꞌa ngain Ndo Dio. Ko jaꞌan rinaoꞌa ixin jaꞌa ra sinchesayeꞌe ra espíritu jianꞌa. 
1CO.10.21	Ko chroꞌa siꞌi ra vino inchin kuetuꞌan Jesucristo ko siꞌi ra thi binchenthuxiꞌin na̱ espíritu jianꞌa. Kai chroꞌa sinthe ra niuthja inchin kuetuꞌan Jesucristo ko sinthe ra thi binchenthuxiꞌin na̱ espíritu jianꞌa. 
1CO.10.22	¿A rinao ra sinthuchjiigo ná Nchaa ná? ¿A icha suji ná ke jeꞌe?
1CO.10.23	Nduaxin, nchao sincheꞌe ni kain thi sinao ni, aro kainxinꞌa thjengijna ni. Nchao sincheꞌe ni thi sinao ni, aro kainxinꞌa thjengijna ni ixin icha sithikaon ni Jesucristo. 
1CO.10.24	Tsjee ná thi jian ixin inaa chujni ko jeoꞌa tsjee ná thi jian ixin jaꞌan ná.
1CO.10.25	Jaꞌa ra nchao jinthe ra kainxin nthao tuchji ngain ndaasin, ko danchiangiꞌa ra thinoo juixin nthao ko jañaa ruxraxaonꞌa ra thinoo juixin nthao. 
1CO.10.26	Ixin nunthe ko kain thi jii ngataꞌa nunthe Ndo Dio thetuꞌan.
1CO.10.27	Ko are naa chujni dithikaonꞌa Jesucristo rundathjo ra ixin sinthekoꞌo ra, ko jaꞌa ra rinao ra sinthekoꞌo ra, nchao tsji ra ko jinthe ra kain thi ruchjaa ra na̱, aro danchiangiꞌa ra thinoo juixin. 
1CO.10.28	Ko ja̱ chrujan chujni rundathjo ra ixin nthao mee binchekininxin na̱ diuchjan binchechjian xii, jaꞌa ra ntheꞌa ra nthao mee ixin jañaa tsuñaoꞌa chujni ndathjo ra jiꞌi ko iruxraxaonꞌa ra thinoo juixin nthao. Ixin Ndo Dio thetuꞌan nunthe ko kain thi jii ngain nunthe. 
1CO.10.29	Ko jaꞌan rinichja ixin thi chujni ndachro thinoo juixin nthao ko jeꞌa ixin jaꞌa.
1CO.10.29	Ko rinaoꞌa ixin jaꞌa ra ruxraxaon ra jianꞌa ko rundachro ra ngain ansean ra: “Jaꞌan nchao nthaꞌa kain thi jaꞌan rinaꞌo. 
1CO.10.30	Ko ixin jaꞌan thexruxian Ndo Dio ixin thi jine, inaa chujni chroꞌa runichja jianꞌa ixin thi jine.” 
1CO.10.31	Ndua thi ndachro ra, are ja̱ sinthe ra ko siꞌi ra o kexeꞌo inaa thi sincheꞌe ra, tsjeꞌe ra jian ixin kain yaa tsusayexin Ndo Dio. 
1CO.10.32	Ncheꞌa ra thi jianꞌa ixin jañaa isithikaonꞌa chujni judío, o chujni jeꞌa judío o chujni udithikaon Jesucristo. 
1CO.10.33	Ncheꞌe ra inchin jaꞌan, ixin kain thi rinaꞌo sinthaꞌa sinchexruxiꞌin chujni, ko rithjeꞌa ixin jaꞌon tsjina jian, icha jian tsjaa ixin icha chujni tsjiꞌi na̱ jian, ko jañaa rukjan na̱ inaa chujni narua.
1CO.11.1	Ncheꞌe ra inchin jaꞌan nthaꞌa, ixin jaꞌan nthaꞌa inchin bincheꞌe Jesucristo.
1CO.11.2	Jaꞌan anto chaꞌna ixin jaꞌa ra kainxin nchaꞌon xraxaon ni ra ko tencheꞌe ra thi jaꞌan binthakuaꞌan ra. 
1CO.11.3	Aro rinaꞌo ixin jaꞌa ra tsinxin ra jian ixin Cristo thi thetuꞌen kain xii, ko xii thetuꞌen nchrii, jañaa inchin Ndo Dio thi thetuꞌen Jesucristo. 
1CO.11.4	Ko are naa xii tjamataon jaa are jitjaago juajnee Ndo Dio o jinichjee ndo, yaa ruchro ixin jeꞌe xa naa juasuaxin ixin Cristo. 
1CO.11.5	Ko are naa thi nchrii tjamataonꞌa jaa are jitjaago juajnee ndo o jinichjee ndo, yaa ruchro ixin naa juasuaxin ngain xixiꞌi nchra. Ko xrajeꞌo ja̱ rukjin xulo jaa nchra. 
1CO.11.6	Ko ja̱ naa nchrii tjamataonꞌa jaa nchra, ncho taade nchra xrajaa nchra o rukjin xulo nchra. Aro ja̱ tusuee nchra ixin rukjin xulo jaa nchra, ncho tjamataon jaa nchra. 
1CO.11.7	Thi xii jikininxinꞌa tsjamataon jaa, ixin Ndo Dio binchechjian thi xii inchin jeꞌe ndo ko ixin jeꞌe xa tusayexin ndo. Ko ni nchrii tusayexin ni xii. 
1CO.11.8	Ixin Ndo Dio bantsjeninxinꞌa ndo thi xii ngain thi nchrii, ko nua ná ixin Ndo Dio bantsjeninxin thi nchrii ngain thi xii. 
1CO.11.9	Ko thi xii kunchjianꞌa ixin ni nchrii. Ko nua ná ixin thi nchrii kunchjian ixin thi xii. 
1CO.11.10	Ko thi ndachrjan jiꞌi ixin kain ángel, ni nchrii rugunda tsjamataon jaa nchra ixin jiꞌi tjaguxin nchra ixin dithikaon nchra. 
1CO.11.11	Aro jaꞌan ná xro duthikaon ná Jesucristo nua ná ixin xii chroꞌa tsunkjiꞌi ja̱ koꞌa thi nchrii, ko thi nchrii chroꞌa tsunkjiꞌi ja̱ koꞌa thi xii. 
1CO.11.12	Ko thi nchrii bachrjeninxin ngain thi xii beꞌe saꞌo, ko jai thi xii tunkjixin ngain ni nchrii, aro kain thixin ngain Ndo Dio.
1CO.11.13	Jaꞌa ra ndachro ra: ¿Anchao jii ixin ni nchrii tsjamataonꞌa jaa nchra are runichjee nchra Ndo Dio? 
1CO.11.14	¿Ko adikonꞌa ixin naa xii dindatheꞌa ixin tsanchrjanda xa sinchengangi xa xrajaa xa? 
1CO.11.15	Aro ni nchrii chrjuin tunuꞌe na̱ ixin yeye xrajaa nchra ixin Ndo Dio chjee nchra xrajaa nchra yeye ixin yaa ruxramataunxin jaa nchra. 
1CO.11.16	Aro ja̱ chrujan chujni tsuñao ixin jiꞌi, rugunda tsunuꞌe na̱ ixin jaꞌan ná ko kain chujni dithikaon Jesucristo, jeꞌo nthoꞌo ná thi kukuaan ná.
1CO.11.17	Are rikji̱n na thi tsiꞌin ra jiꞌi, jaꞌan chroꞌa rundathjo ra ixin jian tencheꞌe ra. Ixin are xrathe ra ngain niꞌngo, icha bancheꞌe ra thi jianꞌa ke thi jian. 
1CO.11.18	Ko thi icha thian ko ndachjejin na na̱ ixin are xrathe ra ixin sinchesayeꞌe ra Ndo Dio, dachrjendeꞌe choo ra ixin jianꞌa chrjioꞌo choo ra, ko jaꞌan, jaan dithikaꞌon ixin ndua jamee ncheꞌe ra. 
1CO.11.19	¡Ko nduaxin rugunda ruchjeeya ra ixin jañaa tsunuꞌa ra kexeꞌe ra xro ndua dithikaon ra Jesucristo! 
1CO.11.20	Mexinxin are xrathe ra ngain niꞌngo ko jinthe ra niuthja ko diꞌi ra vino, mee ijeꞌa naa kiai xraxaunxin ni Jesucristo. 
1CO.11.21	Ixin are jinthe ra niuthja ko diꞌi ra vino chuenꞌa choo ra ko jejee thixiꞌin ra jinthe ra thi thjiꞌo ra, mexinxin thuꞌa ra jintheꞌa ra ko thuꞌa ra deꞌen ra jintha ko ikanxion ra ndakuan ra. 
1CO.11.22	¿A xruꞌin nchia chunda ra ixin sinthe ra ko siꞌi ra? ¿Unda ncheꞌe ra thi jianꞌa jiꞌi ko tjaago ra ixin rinaoꞌa ra chujni dithikaon Jesucristo, ko nchekusueꞌe ra chujni xruꞌin jichunda? ¿Keꞌe rundathjo ra? ¿A sinthasayaꞌa ra ixin thi tencheꞌe ra? ¡Ko ixin thi tencheꞌe ra jiꞌi jikininxinꞌa tsusayaꞌa ra!
1CO.11.23	Ko Jesucristo binchekuanna thi jaꞌan kai binthakuaꞌan ra: Ixin thie tse na̱ Jesús ixin Judas kjuaago, Jesús tse niuthja, 
1CO.11.24	ko are juexin kuexruxiꞌin ngain Ndo Dio, jeꞌe kunchjenga nio ko ndachro: “Jinthe ra ixin jiꞌi ruchro nthauꞌna thi xrajon seꞌen ixin jaꞌa ra. Jaꞌin ncheꞌe ra ixin ruxraxaunxin ni ra.” 
1CO.11.25	Ko are juexin juine na̱, kai tse thi jiria vino ko ndachro: “Vino jiꞌi ruchro thi jnina singo ixin jaꞌa ra, ko kai tjaago ixin Ndo Dio ubinthatjañaꞌa ra kain thi jianꞌa bincheꞌe ra ko mee thi trato narua. Ko kain nchaꞌon are siꞌi ra vino jiꞌi, ruxraxaon ni ra.” 
1CO.11.26	Mexinxin are jaꞌa ra sinthe ra niuthja ko siꞌi ra vino, tetjaago ra ixin Jesucristo beꞌen ixin jaꞌan ná. Ko ncheꞌe ra jiꞌi tsija Nchaa ná inaa.
1CO.11.27	Ko kexeꞌo chujni jine niuthja ko jidiꞌi vino thi xraxaunxin ni Jesucristo, ko ncherentheꞌa ngain anseen thi siꞌi ko sine, chujni mee jincheꞌe thi jianꞌa ngain Jesucristo ko ngain jnii. 
1CO.11.28	Mexinxin chujni sine niuthja ko siꞌi vino, saꞌo ruxraxaon a jincheꞌe thi thetuꞌan Ndo Dio. 
1CO.11.29	Ixin thi jinekua ko dikua ko ncherentheꞌa ngain anseen thi bincheꞌe Jesucristo ixin jeꞌe, jeꞌo jine ko jidiꞌi ixin Ndo Dio sinchegatho tangi. 
1CO.11.30	Mexinxin ngayaꞌa ra tsjé na̱ niꞌi na̱ ko tsjé na̱ xraa tsangaꞌa na̱ ko kanxion na̱ undabeꞌen na̱. 
1CO.11.31	Ja̱ rutsjeꞌe ná jian thi tenthoꞌo ná, Ndo Dio sinthagathuꞌa ná ndo thi tangi. 
1CO.11.32	Ko Nchaa ná dikon ná ixin jianꞌa tenthoꞌo ná, mexinxin nthagatho ná tangi, ixin jañaa tsjiꞌa ná ngathe xruꞌi dangaꞌa thi tsji kain chujni dithikaonꞌa Jesucristo.
1CO.11.33	Mexinxin kain ra xro dithikaon ra Jesucristo, chuꞌen choo ra ixin sinthe ra. 
1CO.11.34	Ja̱ chrujan ra seꞌen ra jintha, nanthexon ra nthi̱ꞌa̱ nchiandui ra, ko jañaa Ndo Dio sinthagathuaꞌa ra tangi ixin thi jianꞌa ncheꞌe ra are xrathe ra. Ko thi icha kuian ixin jaꞌa ra, sasuja nthi̱ꞌa̱ tsjuan ná.
1CO.12.1	Kain ra xro dithikaon ra Jesucristo, jaꞌan rinaꞌo tsunuꞌa ra ixin keꞌe ruchro xra dajon Espíritu Santo.
1CO.12.2	Jaꞌa ra nuꞌa ra jian ixin are xrabagithikaonꞌa ra Jesucristo, jaꞌa ra bagithuaxin ra banthayaꞌa ra na̱ ko bakjiꞌo ra na̱ banchesayeꞌe ra diuchjan chroꞌa nichja. 
1CO.12.3	Mexinxin ndathjo ra ixin chujni chunda Espíritu Santo chroꞌa rundachro ixin Jesús jianꞌa, ko xruꞌin chujni nchao rundachro: “Jesús Nchana”, ja̱ chundaꞌa Espíritu Santo.
1CO.12.4	Ndo Dio chjaa ná jejee xra ixin sinthoꞌo ná, aro kain xra mee jeꞌo Espíritu Santo dajon xra. 
1CO.12.5	Jii tsjé xra sinthoꞌo ná, aro kain xra mee jeꞌo Jesucristo thetuan ná xra. 
1CO.12.6	Ko jejee xra nthoꞌo ná, aro jeꞌo nakuaxinxon Ndo Dio thi thjengijna ná kain ná. 
1CO.12.7	Ndo Dio tjaago ixin kain ná dayée ná naa xra ko ngain nanaa ná xraago juachaxiin Espíritu Santo. Ko juachaxin mee bayée ná ixin tsjengijnanxin ná icha chujni. 
1CO.12.8	Kanxion chujni dayée na̱ juachaxiin Espíritu Santo ixin nichja na̱ kunixin jian juaxraxaon. Ko ikanxion na̱ dayée na̱ juachaxin ixin nichja na̱ kunixin jié juachaxin ixin jian thinxin na̱. 
1CO.12.9	Kanxion na̱ dayee na̱ juachaxin ixin icha chunthia na̱ ixin Espíritu Santo, ko ikanxion na̱ dayée na̱ juachaxiin Espíritu ixin nchexrueꞌen na̱ chujni niꞌi. 
1CO.12.10	Ikanxion na̱ dayée na̱ juachaxin ixin ncheꞌe na̱ thi naꞌa dikunxin ni, ikanxion na̱ dayée na̱ juachaxin ixin nichja na̱ juajna dayéxin na̱ ngain Ndo Dio, ko ikanxion na̱ Espíritu Santo chjee na̱ juachaxin ixin datsuan na̱ chujni chunda espíritu jianꞌa ko chujni chunda Espíritu Santo, ko ikanxion na̱ dayee na̱ juachaxin ixin nichja na̱ icha ngigua thinxinꞌa ni, ko ikanxin na̱ dayee na̱ juachaxin ixin rundachro na̱ keꞌe ruchro thi ngigua thinxinꞌa ni. 
1CO.12.11	Aro kain jiꞌi ncheꞌe thi nakuaxinxon Espíritu Santo jii, ko jeꞌe tunchjeeya juachaxin ngain chujni inchin jeꞌe rinao.
1CO.12.12	Kain chujni dithikaon Jesucristo kjan na̱ inchin nakua chujni, ko maski nakua nthao aro chunda tsjé thi jejee ncheꞌe xra, jañaa kjan kain chujni dithikaon Cristo. 
1CO.12.13	Ko kain ná bigithe ná kunixin xrajeꞌo Espíritu ixin kain ná kjan ná xraa nakua chujni ko maski judío ná, o griego ná, o maski dikuchji ná ngain naa xi najni o xruꞌin xi najni chunda ná, aro kain ná bayée ná xrajeꞌo Espíritu Santo.
1CO.12.14	Naa chujni jeoꞌa nakua raa chunda, rugundeꞌe tsjé thi nchexin xra. 
1CO.12.15	Ja̱ ruthee ni rundachro: “Jaꞌan dinꞌa na raa, mexinxin jikininxinꞌa na senganito na nthauꞌa”, ko jeꞌa ixin jañaa nichja iseꞌa ngain nthao mee. 
1CO.12.16	Ko ja̱ ndatsjuen ni rundachro: “Jaꞌan jeꞌa jmakon, mexinxin jaꞌan jikininxinꞌa na senganito na nthauꞌa”, aro jeꞌa ixin jañaa nichja iseꞌa ngain nthao mee. 
1CO.12.17	Ko ja̱ nguii nthauꞌe ni rugenganito jmakon ni, chroꞌa rukiꞌin ni. Ko ja̱ nguii nthauꞌe ni rukji juxon ndatsjuen ni, chroꞌa rukuxrajniꞌi ni. 
1CO.12.18	Aro Ndo Dio bakeꞌe kain thi chunda nthauꞌe ni inchin jeꞌe ndo binao ndo. 
1CO.12.19	Ko ja̱ nguii nthauꞌe ni rukji raa ni, runtheꞌa ni. 
1CO.12.20	Nduaxin tsjé thi nchexin ni xra jinganito nthauꞌe ni, aro kain yaa kjan nakua nthao.
1CO.12.21	Jmakon ni chroꞌa rundachro ngain raa ni: “Jaꞌa rugundanaꞌa”, ko kai jaa ni chroꞌa rundachro ngain ruthee ni: “Jaꞌa rugundanaꞌa.” 
1CO.12.22	Nduaxin thi ndachro ni ixin dundaꞌa ngain nthauꞌe ni, mee thi icha rugunda. 
1CO.12.23	Ko thi ndachro ná ixin rentheꞌa ngain nthauꞌa ná, mee thi icha tjamataon ná. Ko kai jañaa nthoꞌo ná ngain thi ndachro ná ixin tsjaguꞌa ná, 
1CO.12.24	ko thi icha nthurenthe rugundaꞌa tsjamataon ná. Ko Ndo Dio jamee binchechjian nthauꞌa ná, ixin thi ndachro ná ixin rentheꞌa, icha nthurenthe ná. 
1CO.12.25	Ko jañaa nua ná ixin nguii nthauꞌa ná renthe ko sakuꞌen ná nguii nthao. 
1CO.12.26	Ko are thiin naa raa ni o naa ruthee ni, kai nguii nthauꞌe ni thiin. Ko ja̱ naa raa ni dayée juasaaya, kai nguii nthauꞌe ni chrjuin tunuꞌe.
1CO.12.27	Thi jaꞌan rindachrjan ruchro ixin kain ra jaꞌa ra kjan ra inchin nakua chujni ngain Cristo. 
1CO.12.28	Ko ngain niꞌngo, Ndo Dio kunchjeeya xra, ko thi ni saꞌo bakeꞌe, mee ni bagakao Jesucristo, ni yuxin ni dayee juajnee Ndo Dio ixin runichja na̱, ni ninxin, mee ni tjaago, kuthejan chujni dayée juachaxiin Ndo Dio ixin ncheꞌe na̱ thi naꞌa dikunxin ni, kuthejan chujni nchexrueꞌen ni niꞌi, kuthejan chujni thjengijna icha chujni, kuthejan chujni thetuꞌan kexreen suan xra, ko kai chujni nichja jejee ngigua. 
1CO.12.29	¿A kain na̱ xraa ni kuinchieꞌe ko bagakao Jesucristo? ¿Akain na̱ Ndo Dio ndache na̱ thi runichja na̱? ¿Akain na̱ xraa chujni tjaago? ¿A kain na̱ dayée na̱ juachaxiin Ndo Dio ixin ncheꞌe na̱ thi naꞌa dikunxin ni? 
1CO.12.30	¿Akain na̱ nchexrueꞌen na̱ ni niꞌi? ¿Akain na̱ nichja na̱ jejee ngigua? ¿Akain na̱ rundachro na̱ keꞌe ruchro thi ndachro chujni nichja jejee ngigua? 
1CO.12.31	Ko jaꞌa ra icha nchao thjee ra thi juachaxin icha renthe dajon Ndo Dio.
1CO.12.31	Aro jaꞌan tsjaguꞌa ra inaa thi icha jian.
1CO.13.1	Ja̱ nichja kain ngigueꞌe chujni ngataꞌa nunthe ko ngigueꞌe kain ángel, aro ja̱ thjuaꞌa chujni, jaꞌan xraa naa chia seen turankjan o xraa laato chia chrjuinꞌa turankjan. 
1CO.13.2	Ko richunda juachaxin ixin nichja thi juajna tjaguꞌna Ndo Dio, ko chunxin kain thi nueꞌa chujni, ko ja̱ juaxraxaon na icha nuꞌe ke kainxin juaxraxuen chujni, ko anto chunthia ngain Cristo ko nchao thetuꞌan ixin jna tsingixin jna thi jii jna, aro thjuaꞌa chujni, jaꞌan xruꞌin renthe na. 
1CO.13.3	Ko ja̱ tsunchjeyaa chujni nua kainxin thi jaꞌan chunda, ko ruxrajon na ruche na, aro ja̱ thjuaꞌa kain chujni, xruꞌin xree kain thi jaꞌan sinthaꞌa.
1CO.13.4	Thi thjueꞌe chujni thixiꞌin kain, ncheꞌe thi jian ngain icha chujni. Thi thjueꞌe chujni tunchjueꞌa, tunueꞌa icha renthe ke inaa chujni ko tainꞌa ñao, 
1CO.13.5	nichjakuaꞌa, thjeꞌa thi jian ixin jeꞌo, tuñaunkuaꞌa ko tenchjianꞌa ngain anseen thi jianꞌa ncheꞌe inaa chujni ngain jeꞌe. 
1CO.13.6	Thi thjueꞌe chujni nchexruxinꞌa thi jianꞌa ncheꞌe icha chujni, jeꞌe nchexruxiꞌin thi jian. 
1CO.13.7	Thi thjueꞌe chujni, nchetjaaña kain, dithikaon kain, chuꞌen kain ko thixiꞌin kain.
1CO.13.8	Thi thjueꞌe choo ni xruꞌin nchaꞌon tsjexin. Tsii nchaꞌon are ixruꞌin chujni sayée juajna thixin ngain Ndo Dio, ko chujni nchenichja Ndo Dio ngigua thinxinꞌa ni, ngigua mee irunichjaꞌa ni, ko irugundaꞌa runichja ni thi anto nuꞌe ni. 
1CO.13.9	Thi nuꞌe ni jai nchion nuꞌe ni, ko thi juajna dayee ni jai nchenueꞌa ni kain thi sikuꞌen. 
1CO.13.10	Are tsii nchaꞌon are kain jian seꞌe, kain thi jii jai ndatsjexin.
1CO.13.11	Are jaꞌan nchiin bariꞌi, jaꞌan banichja ko baxraxaꞌon ko bakianxin inchin naa chjan. Ko jai ke ubangi na takuinthua kain thi banthaꞌa are nchiin na. 
1CO.13.12	Ko jai jaꞌan ná chunxin ná Ndo Dio, aro jeꞌa jian, xraa are dukon ná ngakon ná ngain naa chia dakima aro jeꞌa jian. Aro tsii nchaꞌon are kain jian seꞌe, kuthimejan sukon ná ngakon ndo ko jeꞌe ndo sikon ndo ngakon ná. Jai jaꞌan nchion chunxin jeꞌe ndo aro kuthimejan jaꞌan ruchunxin ndo inchin jeꞌe ndo chunxin na ndo. 
1CO.13.13	Aro jii nii thi rugunda sinthoꞌo ná kainxin nchaꞌon: ruchunthia ná Ndo Dio, ruchuꞌen ná kain thi ndachro ndo ko ruthjueꞌe choo ná. Aro thi icha renthe ruthjueꞌe choo ná.
1CO.14.1	Thjueꞌe ra chujni, ko danchieꞌe ra Ndo Dio ruchjaa ra juachaxin sincheꞌe ra kain xra dajon ndo, aro icha danchia ra juachaxin runichja ra thi juajna sayexin ra ngain ndo. 
1CO.14.2	Thi nichja naa ngigua nichjaꞌa chujni, jeꞌe nichja ngain Ndo Dio ixin xruꞌin kensen thinxin. Ko Espíritu Santo nchenichja chujni mee, aro nichja thi thinxinꞌa chujni. 
1CO.14.3	Aro thi nichja juajna dayéxin ngain Ndo Dio, nichja ngain icha chujni ixin icha tsinxin na̱ ko sithikaon na̱ ngain Cristo, ko thjengijna na̱ ixin icha tsusuji na̱ ko chrjuin nchekunuꞌe anseen na̱.
1CO.14.4	Thi chujni nichja naa ngigua jeꞌo Ndo Dio thinxin, jeꞌo espiritue tusuji. Aro thi chujni chunda juachaxin nichja juajna dayéxin ngain Ndo Dio, chujni mee icha nchesuji chujni jii ngain niꞌngo.
1CO.14.5	Jaꞌan rujinaꞌo ixin kain ra ruchunda ra juachaxin runichja ra thi ngigua jeꞌo Ndo Dio thinxin. Aro icha rinaꞌo ixin jaꞌa ra runichja ra juajna dayéxin ra ngain Ndo Dio. Ixin icha renthe thi nichja juajna thixin ngain Ndo Dio ke thi nichja ngigua thinxinꞌa ni, aro, jaan, nchao runichja, ja̱ jii naa chujni runichja keꞌe ruchro thi jinichja ngigua thixinꞌa ni, ko jañaa chujni jii ngain niꞌngo tsangi na̱. 
1CO.14.6	Mexinxin ja̱ rugasutsjaꞌa ra jai ko runichjaꞌa ra kunixin naa ngigua rukinxinꞌa ra, mee xruꞌin xree ixin xruꞌin rukinxin ra. Aro icha jian rundathjo ra thi rinao Ndo Dio tsinxin ra, o tsangi ra thi jian, o tsjaguꞌa ra juajna thixin ngain Ndo Dio o tsangi ra kexeꞌo inaa thi thetuꞌan Ndo Dio.
1CO.14.7	Ja̱ kain thi nchechjian soon inchin nthaxro o naa arpa ko xrajeꞌo rukiꞌin ni, ¿kexreen rugatsuan ni suen arpa o suen nthaxro? 
1CO.14.8	Ko are chia danua xi theto saxruinꞌa inchin jikininxin saxruen, ¿kexreen satsuan xi soldado ixin usiketo xa? 
1CO.14.9	Ko xrajeꞌo tuꞌen ngajin ra, ja̱ runichjaꞌa ra thi jian thinxin ni, mexinxin, ¿kexreen tsinxin chujni thi runichja ra? ¡Ko mee ruchro ixin xraa jeꞌo chrintho tenichjeꞌe ra! 
1CO.14.10	Jaan, ndua nguixin nunthe jii tsjé ngigua, ko kain ni nichja ngigueꞌe thinxiꞌin choo na̱. 
1CO.14.11	Aro ja̱ chrujan chujni jinichja na ko jaꞌan thianxinꞌa ngigueꞌe, chujni jiꞌi ruxraxaon ixin jaꞌan jeꞌa ni rajnee ko jaꞌan xrajeꞌo ruxraxaꞌon ixin chujni mee. 
1CO.14.12	Mexinxin jaꞌa ra xro anto rinao ra sayéꞌe ra juachaxin sincheꞌe ra xra dajon Espíritu Santo, aro icha danchia ra thi juachaxin tsjengijnaxin ra kain chujni dithikaon Jesucristo.
1CO.14.13	Mexinxin, thi chujni chunda juachaxin nichja ngigua thinxinꞌa ni, kai sanchieꞌe Ndo Dio ixin nchao rundache chujni keꞌe ruchro thi jinichja. 
1CO.14.14	Ko are jaꞌan nichjaa Ndo Dio kunixin naa ngigua thinxinꞌa ni, jeꞌo espirituna jinichja, ko thi jaꞌan nichja xruꞌin thianxin. 
1CO.14.15	¿Keꞌe sinthaꞌa remee? Rugunda runichjaa ko rutsjethaa Ndo Dio kunixin espirituna, aro kai runichjaa ndo ko rutsjethaa ndo kunixin juaxraxaunna ko espirituna. 
1CO.14.16	Ixin are jaꞌa rutsjetheꞌe Ndo Dio kunixin espiritua, ko tsiꞌin inaa chujni thi jaꞌa rindachro, jeꞌe na̱ tsinxinꞌa na̱ thi jaꞌa rundachro, mexinxin chujni mee chroꞌa rundachro “Jañaa tsuꞌen” ixin jeꞌe xruꞌin kuinxin. 
1CO.14.17	Ko ndua, thi jaꞌa rinichja ngathexin kon Ndo Dio anto jian, aro inaa chujni xruꞌin thjengijna ixin xruꞌin thinxin. 
1CO.14.18	Jaꞌan thexruxian Ndo Dio ixin jaꞌan icha nichja ngigua thinxinꞌa ni ke kain ra jaꞌa ra, 
1CO.14.19	aro ngain niꞌngo, icha jian tsjéꞌa runichja aro tsinxinna na̱, ke anto see runichja ko xruꞌin tsinxinna na̱.
1CO.14.20	Kain ra xro dithikaon ra, ncheꞌe ra inchin xan nchinnchinchjan ixin thjeꞌa xan thi jianꞌa. Aro xraxaonꞌa ra xraa xan nchinnchinchjan, icha jian xraxaon ra xraa ni yeye. 
1CO.14.21	Ko ngain Xruen Ndo Dio ndachro:
1CO.14.21	“Jaꞌan runichjaa chujni rajnaa ra,
1CO.14.21	kunixin chujni jeꞌa nunthe jiꞌi
1CO.14.21	ko ni teꞌi runichja na̱ ngigua tsinxinꞌa ra
1CO.14.21	ko maski sikon ra jiꞌi, sinaoꞌa ra tsiꞌin ra, jañaa chro Ndo Dio.”
1CO.14.22	Thi chujni nichja jejee ngigua, jiꞌi naa thi naꞌa dikunxin ni ixin sikon ni dithikaonꞌa Jesucristo ko jeꞌa ixin ni udithikaon. Aro thi juajna thixin ngain Ndo Dio, jeꞌa ixin ni dithikaonꞌa Jesucristo, jiꞌi ixin ni udithikaon. 
1CO.14.23	Mexinxin are xrathe ngain niꞌngo kain ni dithikaon Jesucristo, ko kain na̱ thexiꞌin na̱ runichja na̱ jejee ngigua thinxinꞌa ni, ko sixiꞌin ngain niꞌngo chujni dithikaonꞌa Jesucristo, ¿a ruxraxaonꞌa ni teꞌi ixin jaꞌa ra ndadinthexinga ra? 
1CO.14.24	Aro ja̱ kain ra tetjaago ra juajna thixin ngain Ndo Dio ko sixiꞌin naa chujni thinxinꞌa o dithikaonꞌa, jeꞌe tsinxin ixin jianꞌa jincheꞌe ko seꞌe ruxraxaon are tsiꞌin kain thi jaꞌa ra tetjaago ra. 
1CO.14.25	Ko kain thi jii ngain anseen chujni mee tsununxin, ko jeꞌe sethuxin nthajuchjiꞌi ko sinchesayeꞌe Ndo Dio ko rundachro ixin ndua jii Ndo Dio ngayaꞌa ra.
1CO.14.26	Mexinxin kain ra xro dithikaon ra Jesucristo, are ruxrathe ra ixin sinchesayeꞌe ra Ndo Dio, kanxion ra rutsje ra salmo, ko ikanxion ra nchao tsjaago ra o rundache ra inaa chujni thi juajna chjaa ra ndo, ko ikanxion ra runichja ra ngigua thinxinꞌa ni ko ikanxion ra rundachro ra keꞌe ruchro ngigua mee. Aro kain thi sincheꞌe ra sinchesuji chujni. 
1CO.14.27	Are runichja ra jejee ngigua thinxinꞌa ni, nchao runichja ra jeꞌo yoo ra o nii ra ko chuꞌen ra runichja naa, kuthejan inaa, ko naa ra rundachro ra keꞌe ruchro thi ngigua tenichja ra. 
1CO.14.28	Ko ja̱ xruꞌin chujni nchao rundachro keꞌe ruchro thi ngigua nichja ra, icha jian nichjaꞌa ra ngain niꞌngo ko seꞌan nichja ra ngain Ndo Dio. 
1CO.14.29	Kai are runichja ra thi juajna chjaa ra Ndo Dio, nchao runichja ra jeꞌo yoo ra o nii ra, ko xro icha ra tsiꞌin ra ko rundachro ra a ndua juajna mee juixin ngain Ndo Dio. 
1CO.14.30	Ko ja̱ chrujan chujni tajii ngayee chujni ko bayée juajnee Ndo Dio, thi chujni jitjaago rutenkua ixin runichja chujni bayée juajna mee. 
1CO.14.31	Jañaa kain ra xro sayéꞌe ra juajnee Ndo Dio, nchao runichja ra naa ra, kuthejan inaa ra ixin chujni tethiꞌin icha tsangi na̱ ko icha sinchexruxiꞌin na̱ tsiꞌin na̱. 
1CO.14.32	Thi chujni dayée juajna thixin ngain Ndo Dio rugunda tsetuꞌan ngain espiritue 
1CO.14.33	ixin Ndo Dio ndakua ncheꞌe kain ko chrjuin nchekunuꞌe anseen kain chujni.
1CO.14.33	Jañaa inchin kuangi ko ncheꞌe kain niꞌngo thji ni dithikaon Jesucristo, 
1CO.14.34	ko ni nchrii rutenkua nchra are jitjaago na̱ ngain niꞌngo ixin tsangi nchra ko rutenkua nchra inchin thetuꞌan ley bayée Moisés. 
1CO.14.35	Ja̱ jeꞌe nchra rinao nchra tsunuꞌe nchra icha, rugunda sanchiangiꞌi nchra xixiꞌi nchra ngain nchia ixin chrjuinꞌa dikon ni ixin naa nchrii runichja nchra ngathexin kon chujni ngain niꞌngo are jixraago.
1CO.14.36	¿Axraxaon ra jaꞌa ra ixin ngajin ra kuexinxin xraago juajnee Ndo Dio? ¿O axraxaon ra ixin jaꞌo ra bayéꞌe ra juajnee ndo? 
1CO.14.37	Ko ja̱ chrujan ra tunuꞌa ra ixin jaꞌa ra dayeꞌe ra juajnee Ndo Dio o tuenao ra ixin Espíritu Santo nthakinxin ra, kai tsinxin ra ixin thi rikji̱n na jiꞌi naa thi thetuꞌan Ndo Dio. 
1CO.14.38	Aro ja̱ chrujan chujni dithikaonꞌa juajna jiꞌi, jaꞌa ra kai dithikaonꞌa ra thi rundachro chujni mee.
1CO.14.39	Jañaa kain ra xro dithikaon ra Jesucristo, icha danchieꞌe ra Ndo Dio ruchjaa ra juachaxin ixin tsjaago ra juajnee ndo, ko tanchrjanda ra chujni runichja na̱ thi jejee ngigua thinxinꞌa ni. 
1CO.14.40	Aro ndakua ko jian ncheꞌe ra kain.
1CO.15.1	Jaꞌa ra xro dithikaon ra Jesucristo, jaꞌan rinaꞌo sinthaxraxaꞌon ra thi jian juajnee Ndo Dio ndathjo ra. Ko juajna jiꞌi thi jaꞌa ra bithikaon ra ko xra dithikaon ra. 
1CO.15.2	Ko ja̱ tsinthueꞌa ra thi juajna jaꞌan kjuaguꞌa ra, jaꞌa ra uchujni narua ko ja̱ bithikaonꞌa ra xruꞌin kurenthe juajna ngajin ra.
1CO.15.3	Jaꞌan saꞌo kjuaguꞌa ra thi juajna jaꞌan bayáa, jaꞌan kjuaguꞌa ra ixin Cristo beꞌen ixin kjuenga ꞌna kain thi jianꞌa binthoꞌo ná inchin ndachro ngain Xruen Ndo Dio, 
1CO.15.4	ko kjuabaa na̱ ko ngain nchaꞌon ninxin jeꞌe xechon inchin jitaxin ngain Xruen ndo. 
1CO.15.5	Ko saꞌo kununxin ngain Pedro, kuthimejan ngain icha ni kuinchieꞌe Jesús. 
1CO.15.6	Kuthimejan kununxiꞌin rioꞌo no̱ chujni bagithikaon ngain jeꞌe. Ko tsjé chujni mee xra techon na̱ jai ko thuꞌa na̱ undabeꞌen na̱. 
1CO.15.7	Kuthimejan kununxiꞌin Jacobo, kuthimejan kain ni kuinchieꞌe.
1CO.15.8	Ko are juexin kununxiꞌin kain ni kuinchieꞌe ko ni baruee, kuthimejan kununxin ngajin, xraa naa chjan tunkjiꞌi ko xraxeraꞌa nchauen xan. 
1CO.15.9	Jaꞌan tununa ixin rentheꞌa na ngagee kain ni kuinchieꞌe Jesús, ko jikininxinꞌa siꞌin na chujni kuinchieꞌe ixin jaꞌan anto banthagatho tangi chujni bagithikaon Jesucristo. 
1CO.15.10	Aro ixin Ndo Dio anto jian ngajin na, mexinxin jaꞌan rinthaꞌa thi rinthaꞌa ixin jeꞌe ndo, ko thi juachaxin chjana ndo anto bundana ko icha tsjé xra binthaꞌa ke kain ni kuinchieꞌe Jesucristo. Aro jeꞌa juachaxinna banthaxin xra, Ndo Dio thi binchegunda na ixin binthaꞌa xra. 
1CO.15.11	Ko jaꞌan ndusenaꞌa kensen kjuaago a jeꞌe na̱ o jaꞌan, ko jiꞌi thi juajna kjuaago ná ko jaꞌa ra bithikaon ra.
1CO.15.12	Thi juajna jaꞌan ná kjuaguꞌa ra ndachro ixin Cristo xechon. Mexinxin, ¿unda thuꞌa ra ndachro ra ixin chujni ndadigeꞌen iruxechonꞌa na̱? 
1CO.15.13	Ko ja̱ nduaꞌa ixin chujni ndadigeꞌen ruxechon, yaa ruchro ixin Cristo kai xechonꞌa. 
1CO.15.14	Ko ja̱ Cristo xechonꞌa, jiꞌi ruchro ixin xruꞌin xree thi juajna ndathjo ra, ko kai xruꞌin xree ixin jaꞌa ra chunthia ra Jesucristo. 
1CO.15.15	Ja̱ ndua ni ndadigeꞌen iruxechonꞌa na̱, jaꞌan ná kjan ná chujni ncheeya ixin tenichja ná thi bincheꞌa Ndo Dio, ixin jaꞌan ná tjaago ná ixin nduaxin jeꞌe ndo binchexechon ndo Jesucristo. 
1CO.15.16	Ja̱ xechonꞌa ni ndadigeꞌen, kai Cristo xechonꞌa are ndabeꞌen. 
1CO.15.17	Ja̱ Cristo xechonꞌa are ndabeꞌen, thi jaꞌa ra chunthia ra kai xruꞌin xree, ko jaꞌa ra xra tencheꞌe ra thi jianꞌa. 
1CO.15.18	Ko jamee, kain chujni bithikaon Cristo ko undabinthegeꞌen na̱ ndabitjaan na̱ ngathe xruꞌi. 
1CO.15.19	Ja̱ chunthia ná ngain Cristo ixin jeꞌo tsjengijna ná ngataꞌa nunthe jiꞌi, jaꞌan ná thi chujni icha thinxinꞌa ke kain chujni nthiꞌi ngain nunthe.
1CO.15.20	Aro Jesucristo xechon ko jeꞌe thi saꞌo xechon ngayee ni ndadigeꞌen. 
1CO.15.21	Ko ixin nakua xii, kainxin chujni nunthe jiꞌi bikininxin na̱ ndaseꞌen na̱. Ko kai ixin nakua xii, kain na̱ jikininxin na̱ ruxechon na̱. 
1CO.15.22	Ko ixin thi jianꞌa bincheꞌe Adán kain ná bikininxin ná ndaseꞌen ná, aro ixin thi jian bincheꞌe Cristo nchao ruxechon ná kain ná. 
1CO.15.23	Aro nanaa ná ruxechon na̱ inchin jikininxin: Cristo thi saꞌo xechon. Kuthimejan are Cristo tsii inaa, ruxechon chujni dithikaon ngain jeꞌe. 
1CO.15.24	Kuthimejan ndatsjexin nunthe are Cristo tsunxanthe kainxin juachaxin jii nthiꞌi ngataꞌa nunthe ko ngajni, ko Cristo sinchegayee kain ngain Ndo Dio, Ndudaa ná, 
1CO.15.25	ixin Cristo xra tsetuꞌan tsjexinja tsunxanthe kain thi ningakuꞌen. 
1CO.15.26	Ko thi tsjexinxin sinchexanthe, mee thi ndadeꞌen ni. 
1CO.15.27	Aro ngain Xruen Ndo Dio ndachro: “Ndo Dio bajon kain juachaxin ngain Cristo ixin thetuꞌen kain thi jii”, aro mee ruchroꞌa ixin Cristo thetuꞌan ngain Ndo Dio ixin Ndo Dio thi bajon juachaxin ngain jeꞌe. 
1CO.15.28	Ko are Cristo utsetuꞌan kain, kuthimejan Cristo, thi Xeꞌen Ndo Dio, sinchekjan juachaxin ngain Ndo Dio inaa, ixin jeꞌo Ndo Dio thi tsetuꞌan kain thi jii.
1CO.15.29	Kanxion chujni digithe na̱ ixin ni ndadigeꞌen, ko ni digithe xraxaon na̱ ixin jañaa sitjañeꞌe kain thi jianꞌa bincheꞌe chujnii na̱, ni undabeꞌen, ¿aro ja̱ nduaxin chujni ndadigeꞌen iruxechonꞌa na̱, unda xradigithe na̱ ixin chujni undadigeꞌen?
1CO.15.30	¿Ko unda ruxrajon ná kain nchaꞌon ngain thi tangi ixin suen ná na̱? 
1CO.15.31	Ixin jaꞌa ra nuꞌa ra jian ixin kainxin nchaꞌon rinao na̱ suen na na̱, ko jian nuꞌa ra ixin jiꞌi ndua. Aro jiꞌi tunna ixin jaꞌa ra dithikaon ra Nchaa ná Jesucristo, ko are jaꞌa ra dithikaon ra, mee thi chrjuin nchekunuꞌe ansenna. 
1CO.15.32	Ko keꞌe bacha ixin ngain rajna Éfeso kuetukiꞌan chujni anto chrintho xraa kuxiigo te ngaꞌa jna ja̱ nduaꞌa chujni ndadeꞌen ruxechon na̱. Jiꞌi ruchro ixin xruꞌin xree ixin kuetukiꞌan na̱. Ko icha jian sinthoꞌo ná inchin ndachro chujni: “Sunthe ná ko soꞌo ná ixin ndue o rejngi undaseꞌen ná.”
1CO.15.33	Dithuaxinꞌa ra sinthayaꞌa ra na̱, inchin ndachro chujni: “Are tato ni chujni ncheꞌe thi jianꞌa, ndakjan ni xraa jeꞌe na̱.” 
1CO.15.34	Mexinxin jian xraxaon ra thi sincheꞌe ra ko incheꞌa ra thi jianꞌa, ixin jié juasuaxin jii ngajin ra ixin xra jii chujni chunxinꞌa Ndo Dio ngayaꞌa ra.
1CO.15.35	Aro ja̱ chrujan chujni sanchiangi: “¿Kexreen ruxechon chujni undadigeꞌen? ¿A xrajeꞌo nthao sechunda na̱?” 
1CO.15.36	A ndua thinxinꞌa ra mexinxin jañaa danchiangi ra. Anuaꞌa ra ixin are thenga ra naa tsee, saꞌo deꞌen tsee, kuthimejan dachrje ka. 
1CO.15.37	Ko jeꞌa ka thi dinga, nduaxin jeꞌo naa tseꞌe triigo o inaa tsee thi dinga. 
1CO.15.38	Aro Ndo Dio chjee tsee mee naa ka inchin jeꞌe ndo rinao ndo, ko jañaa kain tsee dachrjetaon ka inchin jeꞌe ndo binchekininxin ndo. 
1CO.15.39	Kain nthao xrajeoꞌa te nthao, nthauꞌe chujni jee te nthao, nthauꞌe kuxiigo jee te nthao ko jañaa kai nthauꞌe kunthua ko nthauꞌe kuchee, jee te nthao. 
1CO.15.40	Kai nthauꞌe ángel te ngajni chrjuin te nthao, ko kain nthao jii ngataꞌa nunthe kai chrjuin te, aro tuyaiꞌa thi chrjuin te nthao. 
1CO.15.41	Ko nchaꞌon icha suji nchengasaan, ko kunithjao jee nchengasaan ko kunutse jee dikon ni ba, ko nanaa kunutse jejee tungiixin ba.
1CO.15.42	Jamee tsuꞌen kai are ruxechon chujni ndadeꞌen. Ixin jeꞌe na̱ xrabaa na̱ kunixin naa nthao ndarenga, aro jeꞌe na̱ ruxechon na̱ kunixin naa nthao irurengaꞌa. 
1CO.15.43	Are naa chujni ndadeꞌen xrabaa nthauꞌe ko ndarenga nthao, aro nthao ruxechon anto chrjuin seꞌe ixin irurengaꞌa. Ko nthao chunda ná jai ko ruxrabaa sujiꞌa nthao, aro thi nthao ruxechon suji seꞌe nthao. 
1CO.15.44	Are ndadeꞌen ni, xrabaa jeꞌo nthauꞌe ni, ko are ruxechon ni, sayée ni inaa nthao rurengaꞌa. Ko jii nthao chunda ná jai, ko jii nthao rurengaꞌa.
1CO.15.45	Ndachro ngain Xruen Ndo Dio: “Adán kjui thi xii saꞌo binchegechon Ndo Dio”, aro Cristo inchin Adán ixin Cristo chunda espíritu thi sinthagechon ná ko xruꞌin nchaꞌon seꞌen ná. 
1CO.15.46	Ko saꞌo beꞌe nthao ndathjexin. Kuthimejan juii nthao xruꞌin nchaꞌon seꞌen. 
1CO.15.47	Thi xii saꞌo beꞌe, kunchjianxin jinche ko beꞌe xa ngain nunthe. Ko Jesucristo, thi yuxin xii, juixin ngajni. 
1CO.15.48	Kain ná xro te ná ngataꞌa nunthe chunda ná nthao inchin nthao bechunda Adán ixin jeꞌe kunchjianxin jinche. Ko ni jii ngajni chunda na̱ naa nthao inchin Cristo thi juixin ngajni. 
1CO.15.49	Ko jai jaꞌan ná chunda ná naa nthao inchin nthauꞌe Adán, aro tsii nchaꞌon jaꞌan ná ruchunda ná naa nthao inchin nthauꞌe Jesucristo, thi juixin ngajni.
1CO.15.50	Jaꞌan rindathjo ra ixin nthao chunda ná jai chroꞌa seꞌe nthao nthi̱ꞌa̱ thi thetuꞌan Ndo Dio, ixin thi nthao ndarenga chroꞌa seꞌe nthao ngain nthao xruꞌin nchaꞌon rurenga. 
1CO.15.51	Aro rinaꞌo tsunuꞌa ra naa thi jima ko xra nuaꞌa ra: Kainxinꞌa ná seꞌen ná, aro kain ná sayée ná inaa nthao xruꞌin nchaꞌon seꞌen. 
1CO.15.52	Ko jiꞌi anto daka tsuꞌen xraa are dijee ko xiree jmakon ni, ko are tsjexin saxruen trompeta, kain chujni undabeꞌen ruxechon na̱ kunixin inaa nthao ke ixruꞌin nchaꞌon rurenga. Ko xro xra sunthechon ná kai sayebeꞌo ná inaa nthao narua. 
1CO.15.53	Ixin nthao chunda ná jai ndadeꞌen nthao ko ndarenga nthao, mexinxin rugunda situxin nthao ixin inaa nthao senꞌa ko xruꞌin nchaꞌon tsjexin. 
1CO.15.54	Ko are nthao ndadeꞌen situxin nthao ixin inaa nthao xruꞌin nchaꞌon seꞌen, sikuꞌen thi ndachro ngain Xruen Ndo Dio:
1CO.15.54	“Thi ndadeꞌen ni ixruꞌin juachaxin ruchunda ko ndaruxanthe.”
1CO.15.55	“Jaꞌa thi deꞌen ni, ¿kja juachaxin chunda jaꞌa?
1CO.15.55	¿Kja juachaxian chunda ixin duꞌen nthao?”
1CO.15.56	Ko thi jianꞌa ncheꞌe ni, mee thi chjee juachaxin thi deꞌen ni, ko ley bayée Moisés, mee thi chjee juachaxin thi jianꞌa ncheꞌe ni. 
1CO.15.57	Aro thexruxiꞌin ná Ndo Dio ixin jeꞌe ndo chjaa ná ndo juachaxin sacha ná ngain thi deꞌen ni, ixin Jesucristo ubacha.
1CO.15.58	Mexinxin jaꞌa ra xro dithikaon ra dachrjendeꞌa ra ko ncheꞌe ra xra kuetuꞌan Jesucristo, ko jaꞌa ra unuꞌa ra ixin xra tencheꞌe ra ixin Nchaa ná, jeꞌa naa xra xruꞌin xree.
1CO.16.1	Jai jaꞌan rinaꞌo rundathjo ra ixin thi tumi satsetauꞌen choo ra ixin tsjengijnanxin ra chujni dithikaon Jesucristo. Ncheꞌe ra kai inchin ndathjan runcheꞌe chujni jii ngain kainxin niꞌngo te ngain nuntheꞌe Galacia. 
1CO.16.2	Mexinxin kain nchaꞌon domingo dantsjenda ra nchin tumi thi dacha ra ko thenchjiꞌan ra tumi, ko jañaa isatsetauenꞌa choo ra tumi are jaꞌan saso. 
1CO.16.3	Ko are saso, jaꞌan ruruaꞌan ngain rajna Jerusalén chujni jaꞌa ra kuinchieꞌe ra, ko ruchjaꞌa na̱ naa xroon thi rundachro ixin jaꞌa ra kuinchieꞌe ra na̱ ixin sikao na̱ tumi kjuejutauꞌen choo ra ixin chujni Jerusalén. 
1CO.16.4	Ja̱ nchao tsji jaꞌan, kai tsji ngain na̱.
1CO.16.5	Jaꞌan satho nuntheꞌe Macedonia, kuthimejan saso nthi̱ꞌa̱ rajna Corinto. 
1CO.16.6	Ko nchingo tasithuna ngajin ra kanxion nchaꞌon o nguixin kunithjaue kin, ko jañaa tsjengijna ni ra ixin nchao satsji inaa nunthe. 
1CO.16.7	Jaꞌan rinaoꞌa sathutaunxion ko nchion sikon ni ra, jaꞌan rinaꞌo sariꞌi see ngajin ra, ja̱ Ndo Dio ruchjana juachaxin. 
1CO.16.8	Aro jaꞌan xrasariꞌi nthiꞌi ngain rajna Éfeso tsija nchaꞌon kiai Pentecostés, 
1CO.16.9	ixin nthiꞌi jii tsjé chujni tedithuexin na̱ tsjagua na̱ juajnee Ndo Dio ko jian xra sinthaꞌa, maski jii tsjé chujni anto ningakunna.
1CO.16.10	Ja̱ siji Timoteo ngajin ra, ncheꞌe ra ixin chrjuin tsunuꞌe ngajin ra ixin jeꞌe ncheꞌe xree Ndo Dio inchin jaꞌan. 
1CO.16.11	Ko tjanuaꞌa ra are siji ngajin ra, icha jian thjengijna ra ixin nchao tsii sitsjena ixin ni choo ná ko jaꞌan techuan ná tsii.
1CO.16.12	Ko jaꞌan anto binthatsaan ñao Apolos ixin rugitsjaꞌa ra jeꞌe kunixin ikanxion ni choo ná, ko jeꞌe chroꞌa biji jai. Aro jeꞌe rutsjeꞌe kesa nchao ko usiji sitsjaꞌa ra.
1CO.16.13	Tsjeꞌe ra jian ko dachrjendeꞌa ra thi chunthia ra ngain Ndo Dio. Ko ncheꞌe ra xraa naa xii suji ko xruꞌin xraguꞌen ra. 
1CO.16.14	Ko kain thi sincheꞌe ra, sachrjexin ngain ansean ra.
1CO.16.15	Kain ra, xro dithikaon ra Jesucristo, unuꞌa ra ixin Estéfanas kunixin ni nduꞌa, ni teꞌi ni saꞌo bithikaon thi jian juajnee Jesucristo ngain rajna te nuntheꞌe Acaya. Ko jeꞌe na̱ ngain anseen na̱ bachrjexin ixin tsjengijna na̱ kain chujni dithikaon Jesucristo. 
1CO.16.16	Nthatsaꞌan ñao ra ncheꞌe ra thi tsetuꞌan ra Estéfanas, ko kai dithikaon ra kain chujni ncheꞌe xree Ndo Dio inchin jeꞌe. 
1CO.16.17	Jaꞌan chaꞌna ixin bikon juii Estéfanas, Fortunato ko Acaico ixin jeꞌe na̱ chjana na̱ thi jaꞌa ra chroꞌa chjana ra are bintheꞌa ra nthiꞌi. 
1CO.16.18	Jeꞌe na̱ binchesuji na̱ ansenna inchin bincheꞌe na̱ ngajin ra kai. Jaꞌan rinaꞌo ixin kain chujni ncheꞌe xra jiꞌi, chundeꞌe ra na̱ juasaaya.
1CO.16.19	Kain ni dithikaon Jesucristo jii ngain nuntheꞌe Asia ruaꞌan ra na̱ juajna. Ko Aquila, Priscila ko kain chujni dithikaon ko xrathe ngain nchianduꞌa na̱, kai ruaꞌan ra na̱ juajna. 
1CO.16.20	Ko kain chujni dithikaon Jesucristo nthiꞌi ruaꞌan ra na̱ juajna. Ko kain ra ndakua chjeꞌe choo ra juajna inchin kukuan ná.
1CO.16.21	Jaꞌan, Pablo na ruaꞌan ra juajna jiꞌi, thi kji̱nxin na kunixin rana.
1CO.16.22	Ja̱ chrujan chujni thjueꞌa Jesucristo, chujni mee tsuꞌen na̱ thi jianꞌa. ¡Nchana ná xrakui!
1CO.16.23	Ko Nchaa ná Jesucristo sinthanchaon ra kainxin nchaꞌon. 
1CO.16.24	Thi thjuaꞌa ra ixin Jesucristo seꞌe ngajin ra. Jañaa tsuꞌen.
2CO.1.1	Jaꞌan Pablo na, thi kuinchieꞌe Ndo Dio ixin juinchekininxin na tsjiꞌan juajnee Jesucristo. Jaꞌan kunixin xan choo ná Timoteo techjaꞌa ra juajna, jaꞌa ra xro dithikaon ra Ndo Dio ngain rajna Corinto, ko kai jaꞌa ra xro te ra nguixin nunthe Acaya. 
2CO.1.2	Ko Ndo Dio, Ndudaa ná, kunixin Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
2CO.1.3	Nthusayeꞌe ná Ndo Dio, Ndudee Nchaa ná Jesucristo, ixin jeꞌe ndo thiakunuaa ná ndo ko chjaa ná ndo thi chrjuin nchekunuꞌe ansean ná kain nchaꞌon. 
2CO.1.4	Ko nchekunuꞌe ndo chrjuin ansean ná are tangi tedathuꞌe ná ixin kai jaꞌan ná nchao tsjengijna ná chujni tangi tedathuꞌe, jañaa inchin kjuengijna ná ndo jaꞌan ná. 
2CO.1.5	Ko jaꞌan ná tsjé thi tangi tedathuꞌe ná, xraa kuꞌen Cristo, aro kai ixin Cristo jaꞌan ná dayée ná thi chrjuin tunuꞌe ansean ná. 
2CO.1.6	Mexinxin jaꞌan ná tangi tunna ná ixin jaꞌa ra chrjuin tsunuꞌe ansean ra ko rukjan ra inaa chujni narua. Ko jaꞌan ná Ndo Dio thjengijna ná ndo ixin nchao tsjengijna ra jaꞌa ra kai. Ko jamee tsixiꞌan ra sathuꞌe ra thi anto tangi tsuꞌan ra inchin tangi tetunna ná jaꞌan ná. 
2CO.1.7	Ko jaꞌan ná nuna ná jian ixin thinthueꞌa ra thi chunthia ra maski tangi tedathuꞌe ra xraa jaꞌan ná. Kai nuna ná ixin Ndo Dio chrjuin sinchekunuꞌe ndo ansean ra, jañaa inchin chrjuin nchekunuꞌe ndo ansenna ná.
2CO.1.8	Rinaꞌo ná ixin jaꞌa ra tsunuꞌa ra thi anto tangi bathua ná ngain nuntheꞌe Asia. Anto suji ko tangi bathua ná ko uchiaon irukixinaꞌa ná. Ko jaꞌan ná xraxaꞌon ná ixin nthi̱ꞌa̱ ndarugenxin ná. 
2CO.1.9	Ko kununna ná xraa chujni banchekininxin na̱ suen na̱. Aro jiꞌi kunna ná ixin jañaa kuangi ná chunthia ná jeꞌo ngain Ndo Dio, thi nchexechon chujni, ko jeoꞌa ruchunthia ná ngajion ná. 
2CO.1.10	Ko Ndo Dio kuanchrjandaꞌa ndo chujni ixin ruguen ná na̱, ko ngain jeꞌe ndo chunthia ná ixin jeꞌe ndo xra senda ná ndo ko xra tsajandaꞌa ná ndo seꞌen ná. 
2CO.1.11	Ko jaꞌa ra tsjengijna ni ra ixin sinchetseꞌen ra ñao Ndo Dio ixin jaꞌan ná. Ko ja̱ tsjé chujni sinchetseꞌen na̱ ñao ndo ixin jaꞌan ná, kai tsjé na̱ tsexruxiꞌin na̱ ndo ixin thi jian ncheꞌe ndo ngajin ná.
2CO.1.12	Ko jii naa thi chrjuin nchekunuꞌe ansenna ná ixin ngathe ansenna ná tununa ná ixin jian tenthaꞌa ná ngajin ra ko ngain kain chujni. Ko Ndo Dio kjuengijna ná binthaꞌa ná jiꞌi, ko jeꞌa ixin jaꞌan ná anto nuna ná. 
2CO.1.13	Kain xroon jaꞌan ná ruaꞌan ra, jitaxin jeꞌo thi jaꞌa ra nchao tsinxin ra, ko rinaꞌo ná ixin tsinxin ra jian kain. 
2CO.1.14	Ko jai ukuinxin ra nchin ixin are nchaꞌon rukjan Nchaa ná Jesús, chrjuin tsunuꞌa ra ixin jaꞌan ná, ko jaꞌan ná chrjuin tsununa ná ixin jaꞌa ra.
2CO.1.15	Ko ixin thi chunthia jiꞌi, jaꞌan xraxaꞌon saꞌo rugaso ngajin ra ko chrjuin rukunuꞌa ra ixin jaꞌan rugasutsjaꞌa ra yoo nthiꞌa. 
2CO.1.16	Jaꞌan xraxaꞌon rugathutaunxon ixin rugasutsjaꞌa ra are sarukji ngain nuntheꞌe Macedonia, kuthimejan are rukjanxin na Macedonia rugasutsjaꞌa ra inaa. Ko jamee jaꞌa ra nchao rukjengijna ni ra ixin thi rugundana are rukji ngain nuntheꞌe Judea. 
2CO.1.17	¿A xraxaon ra ixin jaꞌan ndakuaꞌa xraxaꞌon ixin rugasutsjaꞌa ra? O, ¿xraxaon ra ixin jaꞌan inchin chujni ndachro nchin “jaan” ko nchin “naꞌi”? 
2CO.1.18	Ndo Dio nuꞌe ndo jian ixin jaꞌan ná jeꞌa inchin chujni ndachro nchin “jaan” ko nchin “naꞌi”. 
2CO.1.19	Ko Jesucristo, thi Xeꞌen Ndo Dio, Silvano, Timoteo ko jaꞌan tjaago ná ngayaꞌa ra, jeꞌe xruꞌin nchaꞌon ndachro nchin “jaan”, ko nchin “naꞌi”, ko jeꞌe bancheꞌe kain thi bandachro. 
2CO.1.20	Ko ngain Jesucristo tuꞌen kain thi ndachro Ndo Dio ixin runcheꞌe ndo. Mexinxin are nthusayeꞌe ná Ndo Dio, ndachro ná “Jañaa tsuꞌen” kunixin juachaxiin jeꞌe. 
2CO.1.21	Ko Ndo Dio nthasuji ná kain ná ixin te ná ngain Cristo, ko Ndo Dio kuinchiaa ná ixin sinthoꞌo ná xree ndo. 
2CO.1.22	Ko jeꞌe ndo bakeꞌe ndo xruꞌe ko xruꞌe jiꞌi thi Espíritu Santo bayée ná ngain ansean ná ko jiꞌi ruchro ixin ruchjaa ná ndo thi ndachro ndo.
2CO.1.23	Aro xradasoꞌa Corinto ixin rinaoꞌa tsuyauthe choo ná ixin chunda juasaaya ngajin ra, ko Ndo Dio nuꞌe ndo jian thi jaꞌan rixraxaꞌon ko jeꞌe ndo nchao santsjena thi richunxin ja̱ nduaꞌa thi jaꞌan rindathjo ra. 
2CO.1.24	Jaꞌan ná rinaoꞌa ná tsetuꞌan ra thi jaꞌa ra sithikaon ra ixin jaꞌa ra idachrjendeꞌa ra thi jaꞌa ra chunthia ra, thi jaꞌan ná rinaꞌo ná ixin jaꞌa ra icha ruchaꞌa ra.
2CO.2.1	Mexinxin jaꞌan ibasutsjaꞌa ra, ja̱ jeꞌo juachjaon ruchjaꞌa ra. 
2CO.2.2	Ixin ja̱ ruchjaꞌa ra juachjaon ¿Kensen sincheꞌe ixin ruchaꞌna jaꞌan? Xruꞌin inaa chujni, jeꞌo jaꞌa ra chananxin. 
2CO.2.3	Mexinxin jaꞌan kji̱ꞌan ra ixin binaoꞌa rugaso ixin jeꞌo rugarichiꞌin ixin chujni chananxin, ko jaꞌan chunthia jian ixin thi chaꞌa ra jaꞌa ra, kai jaꞌan chananxin. 
2CO.2.4	Are jaꞌan kji̱ꞌan ra, ko anto juachjaon barichunda ko tsjanga. Aro kji̱nꞌa ra ixin sinthechiꞌin ra, jeꞌo ixin tsunuꞌa ra ixin anto thjuaꞌa ra.
2CO.2.5	Jaꞌan rinaoꞌa sinthangi thi kuꞌen jiꞌi aro ja̱ chrujan chujni bincheꞌe jianꞌa ko jidajon juachjaon, chujni mee jeoꞌa jaꞌan jichjana juachjaon, kai jaꞌa ra jichjaa ra juachjaon. 
2CO.2.6	Aro jie̱ bincheꞌe ra ngain chujni mee kunixin jeꞌo yaa, incheꞌa ra icha jie̱ ngain. 
2CO.2.7	Jai icha nchao nchetjañeꞌe ra chujni mee, ko dantsjeꞌe ra juachjaon ngain anseen ixin ja̱ naꞌi, jeꞌe itsixinꞌa ixin juachjaon. 
2CO.2.8	Mexinxin jaꞌan rinthatsaꞌan ñao ra ixin tjaguꞌe ra ixin, jaan, ndua thjueꞌe ra. 
2CO.2.9	Ko icha saꞌo kji̱ꞌan ra ixin sikunxin a ndua rugithikaon ra kain thi ndathjo ra. 
2CO.2.10	Ko chujni jaꞌa ra sinchetjañeꞌe ra, kai jaꞌan sinthatjañaa. Ko jaꞌan binthatjañaa ngathexin kon Jesucristo ixin jaꞌa ra kai binchetjañeꞌe ra, 
2CO.2.11	ixin jañaa nchiijin tsixinꞌa sinthayaa ná, ixin jaꞌan ná chunxin ná jian thi jeꞌe rinao sincheꞌe.
2CO.2.12	Are jaꞌan baso rajna Troas ixin bandathjan chujni juajnee Jesucristo, kuexruxian Nchaa ná ixin chjana anto jié juachaxin ixin ndathjan chujni juajnee jeꞌe. 
2CO.2.13	Aro jaꞌan chrjuinꞌa bakunuꞌe ngain ansenna ixin bithjaꞌa xan chian Tito. Mexinxin jeꞌo chjaꞌa na̱ juajna ko sakjui ngain nunthe Macedonia.
2CO.2.14	Aro jaꞌan kuexruxian ngain Ndo Dio ixin kain nchaꞌon jeꞌe thjengijna ná dacha ná kunixin juachaxiin Jesucristo ko ixin jaꞌan ná, Ndo Dio tjaago juajnee xraa naa thi anto chrjuin xrajni nguii thi thji ná. 
2CO.2.15	Ixin jaꞌan ná inchin tsjuka tjaaga Cristo ixin Ndo Dio, ko tuxrajniꞌi chujni kjan inaa chujni narua ko ngain ni ndaditjaan. 
2CO.2.16	Ko ixin chujni ndaditjaan, thi xrajni jiꞌi xraa naa thi duen chujni, ko ixin chujni kjan inaa chujni narua, thi xrajni jiꞌi xraa naa thi nchegechon ni. Ko, ¿kexeꞌe chujni nchao sincheꞌe xra jiꞌi? 
2CO.2.17	Jaꞌan ná jeꞌa chujni tjaago ná juajnee Ndo Dio ixin dachaxin ná tumi. Jaꞌan ná nichja ná thi ndua inchin chujni ruaꞌan Ndo Dio, ko ngathexin kon ndo nichja ná thi ndua inchin chujni ncheꞌe xree Jesucristo.
2CO.3.1	Ko are tenichja ná jiꞌi, ¿atuenao ra ixin tenichja ná jian ixin jaꞌan ná? ¿O rugundana ná tsjaguꞌa ra o sanchiaꞌa ra xroon runichja jian ixin jaꞌan ná inchin ncheꞌe ikainxion na̱? 
2CO.3.2	Naꞌi ixin jaꞌa ra inchin thi xroon, thi runichja jian ixin jaꞌan ná, thi xroon jitaxin ngain ansenna ná, xron ruchunxin ko tsjao kain chujni. 
2CO.3.3	Ko jian dikon ni ixin jaꞌa ra inchin naa xroon kji̱n Cristo, ko jaꞌan ná inchin thi dajon xron, ko jeꞌa ndajni kji̱nxin ná, jaꞌa ra kunchjianxin ra kunixin Espiritue Ndo Dio, thi jichon. Ko jaꞌa ra jeꞌa inchin naa xro kji̱ntaꞌa na̱, ixin juajnee Jesucristo betaxin ngain ansean ra.
2CO.3.4	Ko jaꞌan ná chunthia ná ngain Ndo Dio ixin Jesucristo, 
2CO.3.5	ko jeꞌa ixin jaꞌan ná anto rukununa ná ko runthaꞌa ná kexeꞌo xra, ixin kain thi nuna ná thixin ngain Ndo Dio. 
2CO.3.6	Jeꞌe jian kjuaguꞌna ná ixin kjuaago ná thi narua kjuathexin ngain Ndo Dio, ko kjuagunaꞌa ná naa thi dikji̱n chujni, kjuaguꞌna ná ixin thi bincheꞌe Espíritu Santo. Ixin ley ndaduen ni, aro Espíritu nchegechon ni.
2CO.3.7	Are xrajon ley betaxin nganito xro, ko are Moisés bayée ley thi nabuenxon chujni, juii naa chiixro suji ngakon Moisés ko chujni Israel chroꞌa bikon na̱ ngakon ixin anto jitungiixin. Aro chiixro mee ndarukjexin, 
2CO.3.8	¡aro icha chrjuin thi juajnee Jesucristo thiaꞌo Espíritu Santo! 
2CO.3.9	Ja̱ ley thi ndaduen ni, anto chrjuin kjui, icha chrjuin juajnee Ndo Dio thi ndathjo ná ixin ixruꞌin teka ná. 
2CO.3.10	Ko thi ley anto chrjuin kjui, jai chroꞌa tsuyaꞌi ngain thi icha chrjuin juii jai. 
2CO.3.11	Ja̱ thi ndathjexin anto chrjuin kjui, icha chrjuin seꞌe thi thjexiꞌan.
2CO.3.12	Jaꞌan ná jian chunthia ná ngain thi techuꞌen ná jiꞌi, mexinxin xraonꞌa ná nichja ná juajna jiꞌi. 
2CO.3.13	Ko jaꞌan ná rinaoꞌa nthaꞌa ná inchin Moisés ixin jeꞌe bakjamataon ngakon kunixin naa manta ixin ni Israel rugikonꞌa na̱ kexreen rugitjaan chiixro, thi chiixro seꞌa rukunchrjeꞌen. 
2CO.3.14	Aro xrachroꞌa kuinxin na̱, ko nchaꞌon te ná jai, jeꞌe na̱ chroꞌa thinxin na̱ are tjao na̱ ley, ixin xrajeꞌo manta mee tajandaꞌa na̱ thinxin na̱ ixin xra dachrjeꞌa na̱ manta ixin jeꞌo Jesucristo sinthjian manta. 
2CO.3.15	Ko jai are xra tjao na̱ ley Moisés, jeꞌe na̱ thinxinꞌa na̱ ixin xra jii manta ngain anseen na̱. 
2CO.3.16	Ko are naa chujni dithikaon ngain Nchaa ná, ndadachrjeꞌe na̱ manta. 
2CO.3.17	Ixin Nchaa ná ko Espíritu Santo, xrajeꞌo. Ko thi jii Espiritue Nchaa ná, nthi̱ꞌa̱ jii juachaxin tsinxin ná ixin Ndo Dio. 
2CO.3.18	Mexinxin kain ná ixruꞌin manta jijanthe ngakon ná, ko jaꞌan ná inchin naa chia dakima dikunxin ni thi chrjuin ixin Jesucristo. Ko nchaꞌon ko nchaꞌon jinthakjan ná xraa jeꞌe ixin thi ncheꞌe Espíritu Santo ngajin ná.
2CO.4.1	Mexinxin tunchrjenꞌa ná ixin Ndo Dio kuiakunuaa ná ndo ko chjaa ná ndo juachaxin nthoꞌo ná xra jiꞌi. 
2CO.4.2	Jaꞌan ná kuinthua ná thi anto suaxin ko jimao ncheꞌe ni, nthayaꞌa ná chujni ko dasingixinꞌa ná juajnee Ndo Dio, jeꞌo ndachrjan ná thi ndua, ko jañaa tjaguxin ná ixin jian nthaꞌa ná ngathexin kon Ndo Dio ko ngathexin kon kain chujni. 
2CO.4.3	Ja̱ thi juajnee Ndo Dio jaꞌan ná tjaago ná, xraa jijanthe naa manta, jeꞌo jijanthe ixin chujni jiditjaan 
2CO.4.4	ixin nchiijin, thi thetuꞌan ngain nunthe jiꞌi kuanchrjandaꞌa kuinxin chujni dithikaonꞌa teꞌi, mexinxin dikonꞌa na̱ thi chrjuin nchengasaan juajnee Jesucristo, thi kai Ndo Dio. 
2CO.4.5	Ko jaꞌan ná tjagoꞌa ná thi jaꞌon ná nuna ná, jaꞌan ná tjaago ná ixin Jesucristo Nchaa ná, ko jaꞌan ná inchin ni nchexraa ra ixin thjuaa ná Jesucristo. 
2CO.4.6	Are Ndo Dio binchechjian ndo nunthe, kuetuꞌan ndo ixin rukununxin xruꞌi ngain thi naxin xeꞌe. Kai xrajeꞌo Ndo Dio mee thi binchengasaan ngain ansean ná, ko xruꞌi mee satsuanxin ná thi anto chrjuin ixin Ndo Dio, ko kai thi anto chrjuin mee dikon ni ngain Jesucristo.
2CO.4.7	Ko thi renthe chunda ná jiꞌi, jii ngajin ná, xraa thi dechjian ngain naa chi. Ko jañaa sikunxin ni ixin juachaxin jiꞌi thixin ngain Ndo Dio ko jeꞌa ngajin ná. 
2CO.4.8	Mexinxin maski tangi dathuꞌe ná, aro xruꞌin nchaꞌon dunthechiin ná ixin Ndo Dio thjengijna ná. Ko maski tsjé rugundana ná, aro taꞌa ná juachjaon ixin xruꞌin chunda ná, 
2CO.4.9	maski chujni chungina ná na̱, aro jaonꞌa ná te ná, bintjana ná na̱, aro guenꞌa ná na̱. 
2CO.4.10	Ko kain thi thji ná, chujni dikon na̱ ixin tangi dathua ná xraa bathuꞌe Jesús, ko jañaa ruxraguxin ngajin ná inchin bechon Jesús. 
2CO.4.11	Ko jaꞌan ná, xro techon ná, kain nchaꞌon chujni rinao na̱ suen ná na̱ ixin tjaago ná juajnee Jesucristo, ko jañaa ruxraguxin inchin bechon Jesús ngain nthauꞌna ná thi ndadeꞌen. 
2CO.4.12	Ko thi ndadeꞌen ni rinao suen ná, ko ngajin ra diji thi techon ni.
2CO.4.13	Ngain Xruen Ndo Dio ndachro: “Jaꞌan chunthia, mexinxin nichja.” Ko jañaa kai jaꞌan ná chunthia ná, mexinxin nichja ná. 
2CO.4.14	Ko nuna ná ixin Ndo Dio binchexechon Nchaa ná Jesús, ko kai jaꞌan ná sinthaxechon ná ngain Jesús. Ko jaꞌa ra ko jaꞌan ná, tsjiꞌo ná Jesucristo ngathexin kon Ndo Dio. 
2CO.4.15	Ko kain thi tangi tunna ná jiꞌi, thixinna ná ixin thjuaꞌa ra. Ixin icha tsjé chujni sayée thi chjaa ná Ndo Dio, ko jañaa kai tsjé chujni tsexruxiꞌin Ndo Dio ko sinchesayeꞌe na̱ ndo.
2CO.4.16	Mexinxin jaꞌan ná tunchrjenꞌa ná, maski jaꞌan ná ndatethjexin ná, aro espirituna ná icha tusuji nchaꞌon ko nchaꞌon. 
2CO.4.17	Ko kain thi tangi tuꞌen ni nthiꞌi ngataꞌa nunthe, seꞌa tunchrjeꞌen, aro jiꞌi thjengijna ná ko chjaa ná thi anto chrjuin ko xruꞌin nchaꞌon tsjexin. 
2CO.4.18	Ko jaꞌan ná tetsjeꞌa ná thi nchao dikon ni, jaꞌan ná rutsjeꞌe ná thi chroꞌa dikon ni, ixin kain thi nchao dikon ni, mee tuin ndathjexin, aro kain thi chroꞌa dikon ni, mee xruꞌin nchaꞌon tsjexin.
2CO.5.1	Jaꞌan ná nua ná ixin are ndaseꞌen ná, nthauꞌa ná ndaruxanthe xraa naa nchia tunchrjenꞌa see. Aro Ndo Dio ruchjaa ná naa nchia, aro dikunchjianꞌa nchia ixin raa chujni, ko nchia jiꞌi xruꞌin nchaꞌon tsjexin nthi̱ꞌa̱ ngajni. 
2CO.5.2	Ko ixin nchia jiꞌi daaba ná ko xraa ruginaunka na̱ ruginthexiꞌin ná ngain nchia jii nthi̱ꞌa̱ ngajni, 
2CO.5.3	ixin are sayée ná nchia mee, isuntheꞌa xraa chujni xruꞌin luntho jingaa. 
2CO.5.4	Ko ixin xratechon ná ngain nthauꞌa ná, thi nchiandui ná. Ko xradaaba ná ko ta ná juachjaon, ko jeꞌa ixin rujinaꞌo ná ruginthe ná xraa chujni xruꞌin luntho jingaa, icha jian rinaꞌo ná nchia narua, ko jañaa thi ndadeꞌen ni sinchetjaan ngain thi sunthechon ná kainxin nchaꞌon. 
2CO.5.5	Ko Ndo Dio binthachjian ná ixin jañaa sathueꞌe ná. Ko jeꞌe ndo uchjaa ná ndo Espíritu Santo, ko jiꞌi ruchro ixin uchjaa ná ndo thuꞌa thi sayée ná.
2CO.5.6	Mexinxin jaꞌan ná kain nchaꞌon chunthia ná. Ko nua ná ixin are xra te ná ngain nthauꞌa ná, jaꞌan ná xra teꞌa ná ngain Nchaa ná. 
2CO.5.7	Ko maski dukonꞌa ná, chunthia ná ngain jeꞌe. 
2CO.5.8	Ko chunthia ná ko icha rujinaꞌo ná rugachrjexin ná ngain nthao jiꞌi ko ruginthe ná ngain Nchaa ná. 
2CO.5.9	Mexinxin rinaꞌo ná sinthaꞌa ná thi nchexruxiꞌin Jesucristo, ja̱ xratechon ná o ndaseꞌen ná. 
2CO.5.10	Ixin kainxin ná sunthe ná ngathexin kon Jesucristo, nthi̱ꞌa̱ thi sinthaa ná jie̱, ko jañaa nanaa ná sayée ná thi jikininxin binthoꞌo ná, are bunthe ná ngain nthauꞌa ná.
2CO.5.11	Ko ixin unua ná, ixin Nchaa ná ruchundeꞌe ná juasaaya, mexinxin nthukinxin ná chujni ixin sithikaon ná ngain jeꞌe. Ko Ndo Dio chunxin ná ndo jian, ko kaxon chuan ná ixin jaꞌa ra chunxin ni ra. 
2CO.5.12	Jaꞌan ná nichjaꞌa ná jian ixin jaꞌon ná, thi jaꞌan ná rinaꞌo ná ixin jaꞌa ra ruchaꞌa ra ixin jaꞌan ná. Ko jañaa ruchunda ra thi rundache ra chujni taꞌin ñao jeꞌo ngain nthauꞌe ko jeꞌa ngain anseen. 
2CO.5.13	Ja̱ ndadixenga ná ixin nthaꞌa xree Ndo Dio, ko ja̱ dixingaꞌa ná, mee ixin jaꞌa ra. 
2CO.5.14	Ko thi thjuaa ná Jesucristo thetuan ná. Ko jaꞌan ná nua ná ixin jeꞌe beꞌen ixin kainxin chujni, kuthimejan kain ná beꞌen ná. 
2CO.5.15	Ko Cristo beꞌen ixin kain ná, ko chujni bithikaon Jesucristo isincheꞌa ná thi jeꞌe na̱ rinao na̱, icha jian sinthechon na̱ ixin thi beꞌen ko xechon ixin jeꞌe na̱. 
2CO.5.16	Jaꞌan ná isunthurentheꞌa ná chujni inchin jaꞌan ná ruxraxaon ná. Ko are saꞌo jañaa banthurenthe ná Jesucristo, jaꞌan ná isunthoꞌa ná jañaa. 
2CO.5.17	Ko ja̱ chrujan chujni bithikaon Jesucristo, chujni mee kjan inaa chujni narua, ixin kain thi bancheꞌe na̱ are saꞌo ubatho, ko jai kainxin kjan narua.
2CO.5.18	Kain jiꞌi thixin ngain Ndo Dio, ko ixin Cristo kjanxin ná ngain jeꞌe ndo, ko chjaa ná ndo xra ixin sinthukjan ná chujni ngain jeꞌe ndo. 
2CO.5.19	Jiꞌi ruchro ixin Ndo Dio nchekjan ndo chujni te ngataꞌa nunthe ngain ndo ixin Jesucristo. Ko jeꞌe ndo itsjeꞌa ndo kain thi jianꞌa bincheꞌe na̱. Ko jaꞌan ná kuetunna ná tsjaago ná juajna sinchekjan chujni ngain Ndo Dio. 
2CO.5.20	Ko Jesucristo kuetunna ná bikian ná juajnee ngajin ra. Ko Ndo Dio banchegunda ná ndo ko xraa jeꞌe ndo jinichjaꞌa ra ndo ixin jaꞌan ná. Mexinxin kunixin juachaxiin Jesucristo, nthatsaꞌan ñao ra dithuaxin ra kjan ra ngain Ndo Dio. 
2CO.5.21	Jesucristo xruꞌin thi jianꞌa bincheꞌe, aro ixin jaꞌan ná Ndo Dio binchekjan Jesucristo xraa naa chujni ncheꞌe jianꞌa, ko ixin duthikaon ná ngain jeꞌe kjan ná inchin chujni xruꞌin jianꞌa bincheꞌe ngathexin kon ndo.
2CO.6.1	Jaꞌan ná xro nthaꞌa ná xree Ndo Dio, nthatsaꞌan ñao ra ncherenthe ra ko thinthueꞌa ra thi jian chjaa ra ndo. 
2CO.6.2	Ixin ngain Xruen Ndo Dio ndachro:
2CO.6.2	Ngain nchaꞌon icha bundaꞌa ra, jaꞌan kuian thi ndachjejin ni ra,
2CO.6.2	ko nchaꞌon jikininxin kjuengijna ra, kjan ra inaa chujni narua.
2CO.6.2	Ko jai mee nchaꞌon jian ixin jaꞌa ra, ko nchao rukjan ra inaa chujni narua.
2CO.6.3	Jaꞌan ná rinaoꞌa ná ixin chujni runichja na̱ ixin ndakuaꞌa tenthaꞌa ná xrana ná. Mexinxin jaꞌan ná jian nthaꞌa ná xra. 
2CO.6.4	Ko icha jian tjaago ná ixin jaꞌan ná ndua ni nchexree Ndo Dio. Ko thixinna ná kain thi tangi detan ná are xruꞌin chunda ná, are icha chujni chrjuinꞌa ncheꞌe na̱ ngajin ná, are chunda ná juachjaon, 
2CO.6.5	are dintja ná na̱, are thiaxinna ná na̱ ngain nduꞌa xiiso, are tuyauthe ná na̱ ngayee chujni, are nthaꞌa ná xra, are dinthechrinꞌa ná, are jineꞌa ná. 
2CO.6.6	Ko jian te ná ngathexin kon Ndo Dio, ko ixin jian nuna ná thi ndua, ko thixin na ná kain, ko thjengijna ná chujni ixin Espíritu Santo jii ngajin ná, ko kain thi nthaꞌa ná dachrjexin ngain ansenna ná. 
2CO.6.7	Ko ixin nichja ná thi juajna ndua, ko ixin juachaxiin Ndo Dio, ko ixin juachaxiin juajnee Ndo Dio, yaa nthaxin ná xra ko thjengijna ná, ixin nichja ná thi ndua. 
2CO.6.8	Ko te nchaꞌon chujni nchesayaa ná na̱, aro te nchaꞌon chrjuinꞌa nichja na̱ ixin jaꞌan ná. Ko chujni ncheꞌe na̱ ngajin ná inchin ncheꞌe na̱ ngain chujni nichja thi nduaꞌa, maski jaꞌan ná nichja ná thi ndua. 
2CO.6.9	Nchena ná na̱ xraa chujni chunxinꞌa na̱, maski chunxin ná na̱ jian. Kain nchaꞌon tangi dathua ná ko xraa undaseꞌen ná, aro xra techon ná, tangi nchegatho ná na̱, aro duenꞌa ná na̱. 
2CO.6.10	Ko xraa tatechiꞌin ná, aro jaꞌan ná chaꞌna ná, ko maski xruꞌin tumi chunda ná, aro tsjé chujni chjaꞌa ná thi chunda ná, ko xraa xruꞌin chunda ná, aro chunda ná kain thi rugundana ná.
2CO.6.11	Jaꞌa ra xro niꞌngo Corinto, ndathjo ra kain thi jaꞌan ná tununa ná ixin jaꞌan ná anto thjuaꞌa ra kunixin ansenna ná. 
2CO.6.12	Jaꞌan ná anto thjuaꞌa ra, aro jaꞌa ra thjueꞌa na ni ra xraa jaꞌan ná. 
2CO.6.13	Jaꞌan rinthatsaꞌan ñao ra inchin naa ndudaꞌa nchetseꞌen ñao xeꞌen ndo, ixin ruthjueꞌna na ni ra kunixin ansean ra inchin jaꞌan thjuaꞌa ra.
2CO.6.14	Tatoꞌa ra chujni dithikaonꞌa Jesucristo. Ixin, ¿a jian dakao choo chujni ncheꞌe jian ko chujni ncheꞌe jianꞌa? O, ¿anchao seꞌe thi dingasaan ngain thi naxin xeꞌe? 
2CO.6.15	Ko nchiijin chroꞌa sincheꞌe thi rinao Cristo, ko Cristo chroꞌa sincheꞌe thi rinao nchiijin. Ko kai naa chujni dithikaon Cristo chroꞌa sincheꞌe thi rinao chujni dithikaonꞌa Cristo. 
2CO.6.16	¿Keꞌe dakauxin choo jian ningue Ndo Dio ko diuchjan dinchechjian xii? Ixin jaꞌan ná ningue Ndo Dio, ndo jichon, inchin ndachro ndo:
2CO.6.16	Jaꞌan sariꞌi ngain anseen na̱ ko thi sakji na̱, nthi̱ꞌa̱ sakjiꞌan na̱;
2CO.6.16	jaꞌan rukjan Dioe na̱,
2CO.6.16	ko jeꞌe na̱ rukjan chujni rajnana.
2CO.6.17	Mexinxin kai ndachro Ndo Dio:
2CO.6.17	Dachrjeyexin ra ngayee na̱, ko dachrjenda ra;
2CO.6.17	ko katheꞌa ra kain thi thjuaꞌa.
2CO.6.17	Kuthimejan jaꞌan sayáꞌa ra,
2CO.6.18	ko jaꞌan rukjan naa Ndudaꞌa ixin jaꞌa ra,
2CO.6.18	ko jaꞌa ra rukjan ra xanꞌna xan xii ko xan nchrii.
2CO.6.18	Jañaa chro Nchaa ná thi chunda kain juachaxin.
2CO.7.1	Kain jiꞌi thi ndachro Ndo Dio sincheꞌe ndo ngajin ná. Ko sinthoꞌa ná thi jianꞌa, thi nchekjan jianꞌa nthauꞌa ná ko espiritua ná, ko ixin nthusayeꞌe ná ndo ko suthikaon ná ndo rukjan ná chujni xruꞌin jianꞌa ncheꞌe.
2CO.7.2	¡Thjuena ni ra kunixin ansean ra! ixin jaꞌan ná xruꞌin jianꞌa binthaꞌa ná ngajin ra, ko xruꞌin thi jianꞌa kjuaguꞌa ra ko xruꞌin ra xro binthayaꞌa ra. 
2CO.7.3	Jaꞌan rindachrjanꞌa jiꞌi ixin jaꞌa ra jianꞌa tencheꞌe ra ixin jaꞌan, undathjo ra ixin jaꞌa ra te ra ngain ansenna kainxin nchaꞌon, maski ndaseꞌen ná o xra sunthechon ná, jaꞌan ná ruthjueꞌe choo ná. 
2CO.7.4	Jaꞌan anto chunthia ngajin ra, ko chaꞌna ngajin ra. Maski tsjé thi tangi tunna ná, aro jaꞌan anto chaꞌna.
2CO.7.5	Are juiꞌi ná ngain nunthe Macedonia, jaꞌan ná xruꞌin nchaꞌon banthajugaꞌa ná. Ko nguii thi kjui ná tsjé thi tangi kunna ná ko tsjé chujni banchegetan ná tangi ko anto xraon ná. 
2CO.7.6	Aro Ndo Dio thi nchesuji kain chujni tedathuꞌe tangi, binchesuji ná are juii Tito ngajin ná. 
2CO.7.7	Ko jeoꞌa ixin Tito juii ngajin ná, kai jeꞌe anto chee ixin kuiꞌin ixin jaꞌa ra. Ko jeꞌe kuekinna ná ixin jaꞌa ra anto techiꞌin ra ko rinao ra sikon ni ra, ko are kuian ixin rinao ra sikon ni ra, jaꞌan icha chaꞌna.
2CO.7.8	Ko maski tabinthechiꞌin ra ixin thi xroon kji̱ꞌan ra, jaꞌan xruꞌin juachjaon kuaa, aro jaan, kuaa juachjaon ixin xroon kji̱ꞌan ra chjaa ra juachjaon kainxion nchaꞌon. 
2CO.7.9	Jai jaꞌan chaꞌna, aro jeꞌa ixin binthechiꞌin ra, chaꞌna ixin thi binthechiꞌin ra binthakjan ra ngain Ndo Dio. Jaꞌa ra binthechiꞌin ra ixin jañaa binao Ndo Dio, ko jaꞌan ná tununa ná ixin xruꞌin jianꞌa binthaꞌa ná ngajin ra. 
2CO.7.10	Are Ndo Dio ncheꞌe ixin jaꞌan ná dunthechiin ná, jiꞌi thjengijna ná ixin thinthuꞌe ná thi jianꞌa nthoꞌo ná ko kjan ná naa chujni narua ko tsaꞌa ná juachjaon ixin jiꞌi. Ko are dunthechiin ná ixin thi tuꞌen nthiꞌi ngataꞌa nunthe, jiꞌi ndaduen ná. 
2CO.7.11	Jaꞌa ra kuixiꞌan ra juachjaon inchin nchexruxiꞌin Ndo Dio, ¡ko tsjeꞌe ra kexreen bisingixin ra! Jañaa bikon ra ixin jaꞌan xruꞌin thi jianꞌa binthaꞌa, ko kjuengijna ni ra. Kai guñao ra ko xraon ra ixin a chrujan rukuꞌen ko kuaa ra juachjaon ixin ruguan jie̱. Ko ngain kain jiꞌi, kjuaago ra ixin jaꞌa ra xruꞌin teka ra. 
2CO.7.12	Are jaꞌan kji̱ꞌan ra xroon yaa, jaꞌan xraxaonꞌa ixin chujni jianꞌa bincheꞌe o chujni kuꞌen thi jianꞌa. Jaꞌan kji̱n na ixin jaꞌa ra rukunuꞌa ra ngathexin kon Ndo Dio ixin anto rinao ni ra ko ta ra juachaon ixin jaꞌan ná. 
2CO.7.13	Ko jiꞌi thi anto chrjuin banchekunuꞌe ansenna ná.
2CO.7.13	Ko icha chaꞌna ná are jaꞌan ná bikon ná Tito anto jichee ixin jaꞌa ra dikjengijna ra ixin chrjuin rukunuꞌe ngain anseen. 
2CO.7.14	Jaꞌan ndathjan Tito ixin anto taꞌin ñaꞌo ixin jaꞌa ra ko jaꞌa ra jian kuinthuna ni ra ngain jeꞌe ko thi ndachrjan, jaan ndua. Ko kai thi ndathjan ná Tito ixin kuaꞌin ñaꞌo ixin jaꞌa ra, jaan ndua. 
2CO.7.15	Ko Tito icha binao ra are xraxaon ixin kain ra bagithikaon ra ko ixin jaꞌa ra bayéꞌe ra kunixin jié juasaaya. 
2CO.7.16	Ko jaꞌan chaꞌna ixin nchao ruchunthia ngajin ra.
2CO.8.1	Jaꞌa ra xro choo ná, jai rinaꞌo rundathjo ra kexreen Ndo Dio binchenchaon kain chujni dithikaon Jesucristo ngain kain niꞌngo te ngain nunthe Macedonia. 
2CO.8.2	Maski tsjé thi tangi kuꞌen na̱, aro jeꞌe na̱ anto chee na̱. Ko maski anto nua na̱, aro jeꞌe na̱ bajon na̱ tsjé tumi inchin chujni anto chunda. 
2CO.8.3	Jaꞌan rundachrjan ixin, jaan, ndua bikon bajon na̱ tumi, aro xra bajon na̱ icha tumi, thi xra nchao bajon na̱. 
2CO.8.4	Jeꞌe na̱ anto banchetsena ná na̱ ñaꞌo ná ixin ruchjaꞌa na ná juachaxin ixin jeꞌe na̱ xra rukjengijna na̱ chujni nua dithikaon Jesucristo. 
2CO.8.5	Ko jeꞌe na̱ xra bincheꞌe na̱ icha ke thi jaꞌan ná bixraxaꞌon ná: Saꞌo xrajon na̱ ngaa raa Nchaa ná, kuthimejan bithikaon na̱ thi ndathjan ná na̱. Ko bincheꞌe na̱ thi rinao Ndo Dio. 
2CO.8.6	Mexinxin binthatsaan ná ñao Tito ixin sinchekjexin thi xra jeꞌe kuexiꞌin ngayaꞌa ra ixin satsetauꞌen tumi dajon ra. 
2CO.8.7	Jaꞌa ra kain ncheꞌe ra jian ixin jaꞌa ra jian chunthia ra ngain Ndo Dio, anto jian nichja ra, icha nuꞌa ra, anto thjengijna ra icha chujni ko anto thjue na ni ra. Mexinxin ncheꞌe ra ixin jaꞌa ra icha dajon ra ixin tsjengijna ra chujni nua.
2CO.8.8	Jaꞌan rithetuanꞌa ra jiꞌi, jeꞌo rinaꞌo ixin jaꞌa ra ruchunxin ra kexreen icha niꞌngo dajon tumi ixin thjengijna choo na̱. Ko jañaa jaꞌa ra tsjaago ra ixin ndua thjueꞌe ra icha chujni. 
2CO.8.9	Jaꞌa ra unuꞌa ra thi jian bincheꞌe Nchaa ná Jesucristo. Jeꞌe bechunda kain, aro ixin anto thjuaꞌa ra, jeꞌe kuinthuꞌe kain ixin jaꞌa ra nchao ruchunda ra kain thi thixin ngain Ndo Dio.
2CO.8.10	Ko rundathjo ra thi jaꞌan xraxaꞌon ixin thi thjengijna ra ni nua: Ngain nano batho jaꞌa ra thi saꞌo bajon ra ko kai jaꞌa ra thi saꞌo xraxaon ra runcheꞌe ra jiꞌi. 
2CO.8.11	Ko nchekjexin ra thi kuexinxin ra kunixin jian juaxraxaon inchin are kuexiꞌin ra ko thjengijna ra chujni kunixin thi jaꞌa ra nchao sajon ra. 
2CO.8.12	Ja̱ chrujan chujni ndua rinao sajon, Ndo Dio jaan dayee ndo, ko danchiaꞌa ndo thi chundaꞌa ni.
2CO.8.13	Aro jeꞌa ixin tsjengijna ra inaa chujni, ko jaꞌa ra iruchundaꞌa ra thi sundaꞌa ra. 
2CO.8.14	Jai ixin tsjé chunda ra, thjengijna ra chujni dundeꞌe. Ko are jeꞌe na̱ ruchunda na̱, jeꞌe na̱ tsjengijna ra na̱ kai ko jañaa yaꞌi tsjengijna choo ra. 
2CO.8.15	Inchin ndachro ngain Xruen Ndo Dio: “Thi bechunda anto tsjé, xruꞌin xeꞌe; ko thi tsjéꞌa bechunda, xruꞌin bitjeꞌen.”
2CO.8.16	Thexruxian Ndo Dio ixin bakeꞌe Ndo ngain anseen Tito xrajeꞌo juaxraxaon inchin juaxraxaon richunda ixin jaꞌa ra. 
2CO.8.17	Are jeꞌe bithikaon thi jaꞌan kuetuan, ko ixin jeꞌe anto rinao tsji ngajin ra, ko jai jeꞌe siji sitsjaꞌa ra, ixin jeꞌe rinao.
2CO.8.18	Jai siji Tito kunixin inaa xan choo ná thi jaꞌan ná ruruaꞌan ná. Ko anto jian nichja na̱ ngain kain niꞌngo ixin jeꞌe xan, ixin jeꞌe xan tjaago xan thi jian juajnee Ndo Dio. 
2CO.8.19	Ko kain niꞌngo kuinchieꞌe na̱ xan ixin tsji xan ngajin ná are tsjiꞌan ná tumi ngain chujni. Ko jiꞌi sinthaꞌa ná ixin tsusayeꞌe Nchaa ná ko tsjaago ná ixin anto rinaꞌo ná tsjengijna ná icha chujni. 
2CO.8.20	Ko rinaoꞌa ná ixin chujni chrjuinꞌa runichja na̱ ixin jaꞌan ná ixin thi tumi jaꞌa ra dajon ra. 
2CO.8.21	Ko jaꞌan ná tenthaꞌa ná thi jian ko jeoꞌa ngathexin kon Ndo Dio, kai ngathexin kon chujni.
2CO.8.22	Ko ngain ni teꞌi, jaꞌan ná ruruaꞌan ná inaa xan choo ná, thi xan bikon ná tsjé nthiꞌa ixin ndua rinao tsjengijna ná ngain xree Jesucristo, ko jai icha rinao sincheꞌe xan xra ixin anto chunthia xan ngajin ra. 
2CO.8.23	Xraxaon ra ixin jaꞌan ko Tito nthaꞌa ná xree Jesucristo ixin thjengijna ra jaꞌa ra. Ko ixin ni jidikao Tito ikanxion niꞌngo ruꞌan na̱ ko ni teꞌi nchesayeꞌe na̱ Jesucristo. 
2CO.8.24	Ko ixin kain niꞌngo tjaago ra ixin ndua thjueꞌe ra na̱, ko ixin, jaan, ndua thi taꞌin ñaꞌo ná ixin jaꞌa ra.
2CO.9.1	Irugundaꞌa rukji̱ꞌan ra ixin thi tumi tsjengijnanxin ra chujni dithikaon Jesucristo. 
2CO.9.2	Jaꞌan nuna ixin ndua rinao ra tsjengijna ra chujni teꞌi. Jaꞌan anto chaꞌna are thekian ni Macedonia ixin xro te ra ngain nunthe Acaya, jaayo bithja nano anto binao ra rukjengijna ra na̱. Ko are ni Macedonia kuiꞌin na̱ jiꞌi, ukain na̱ binao runcheꞌe na̱ thi jaꞌa ra tencheꞌe ra. 
2CO.9.3	Aro jaꞌan ruaꞌan Tito ko kayui xan choo ná ixin tsjengijna ra xan, ixin satse ra tumi. Ko jañaa sikon ni ixin ndua thi ndachrjan ixin jaꞌa ra. 
2CO.9.4	Ixin jeꞌa jian ja̱ chrujan ni Macedonia sasukian ko sikon na̱ ixin jaꞌa ra xra xruꞌin tumi digatse ra. Ko jiꞌi naa juasuaxin ixin jaꞌan ná anto chunthia ná ngajin ra. Ko ja̱ jañaa tsuꞌen, jaꞌa ra icha tsusuaꞌa ra. 
2CO.9.5	Mexinxin jaꞌan ndachrjan ixin icha jian saꞌo ruruaꞌan xan choo ná teꞌi, ixin tsjengijna ra xan tsjejo ra tumi, thi ndachro ra rugajon ra. Ko jañaa jaꞌa ra tsjaago ra ixin anto chaꞌa ra dajon ra tumi, ko jeꞌa jinthaniꞌa ra sajon ra tumi.
2CO.9.6	Xraxaon ra jiꞌi: thi tsjéꞌa thenga, kai tsjéꞌa datsiin, ko thi thenga tsjé, kai tsjé datsiin. 
2CO.9.7	Nanaa ra dajon ra inchin uxraxaon ra ngathe ansean ra, ko ncheꞌa ra inchin chujni dechiin are dajon o dajon ra ixin danchiaꞌa ra na̱. Ixin Ndo Dio thjueꞌe Ndo chujni chee are dajon. 
2CO.9.8	Ndo Dio nchao ruchjaa ra ko sinthathuꞌan ra kain thi jian ko xruꞌin sitjanꞌa ra, ko ruchaꞌa ra ixin sincheꞌe ra thi jian. 
2CO.9.9	Inchin chro ngain Xruen Ndo:
2CO.9.9	Ndo Dio anto tsjé bajon ndo ngain chujni nua,
2CO.9.9	ko thi jian bincheꞌe ndo, kainxin nchaꞌon seꞌe.
2CO.9.10	Jeꞌe ndo dajon ndo tsee dinga, ko kai chjaa ná ndo thi junthe ná. Ko sinchetsjé ndo tsee tsenga ra, ko jañaa nchao tsjengijna ra icha chujni. 
2CO.9.11	Ko jaꞌa ra tsjé ruchunda ra, ko jañaa nchao tsjé sajon ra kai. Thi tumi batse ra ko chjana ni ra ixin tsjiꞌan ná ngain ni choo ná, ko ixin tumi jiꞌi jeꞌe na̱ anto tsexruxinxin na̱ Ndo Dio. 
2CO.9.12	Ixin thi dajon ra ngain ni choo ná teꞌi, jeoꞌa thjengijna ra na̱ ixin thi rugundeꞌe na̱, kai jiꞌi thjengijna na̱ ixin nchesayeꞌe na̱ Ndo Dio. 
2CO.9.13	Thi tethjengijna ra na̱ jiꞌi tjaguxin ra ixin ndua chunthia ra ko dithikaon ra thi jian juajnee Jesucristo. Mexinxin jeꞌe na̱ tsexruxiꞌin na̱ ko sinchesayeꞌe na̱ Ndo Dio, ixin nuꞌa ra dajon ra ngain na̱ ko ngain kain ni rugundeꞌe. 
2CO.9.14	Ko jeꞌe na̱ sanchieꞌe na̱ Ndo Dio ixin jaꞌa ra, ixin anto thjuaꞌa ra na̱ ixin Ndo Dio anto jian bincheꞌe ndo ngajin ra ko binthanchaon ra ndo. 
2CO.9.15	¡Thexruxian Ndo Dio ixin thi chjaa ná ndo, ko chroꞌa rundachro ná kexreen tsjengexin ná ndo ꞌna!
2CO.10.1	Jaꞌan Pablo na, ko rinthatsaꞌan ñao ra chrjuin inchin Jesucristo jian ngajin ná. Ixin ndachro ra ixin are riꞌi ngayaꞌa ra jaꞌan xraon na, ko are kjín riꞌi xraa anto chrintho na. 
2CO.10.2	Mexinxin nthatsaꞌan ñao ra ixin are sasutsjaꞌa ra rinaoꞌa tsuchrintho na ixin sinthaꞌa thi uxraxaꞌon ngain chujni nichja ixin jaꞌan ná nthaꞌa ná inchin rinao nthauꞌna ná. 
2CO.10.3	Maski te ná nthiꞌi ngataꞌa nunthe aro nthoꞌa ná thi jianꞌa inchin ncheꞌe chujni jii nthiꞌi ngataꞌa nunthe. 
2CO.10.4	Thi chjaa ná Ndo Dio tsetuxin ná nthiꞌi jeꞌa xraa thi tjayaxin chujni nthiꞌi ngataꞌa nunthe. Thi bayée ná jichunda icha jié juachaxiin Ndo Dio, ko jiꞌi thi tunxanthe kain juachaxiin espíritu jianꞌa jii nthiꞌi ngataꞌa nunthe. 
2CO.10.5	Ko jaꞌin tunxanthe ná kain thi jianꞌa nichja chujni ixin thi jian juajnee Ndo Dio ko ixin juachaxiin ndo daxingixin na̱ thi jianꞌa xraxaon na̱ ko duthikaon na̱ Jesucristo. 
2CO.10.6	Ko jaꞌan ná xraxaꞌon ná sinthaꞌa ná jie̱ ngain kexeꞌo chujni ncheꞌa inchin thetuꞌen Jesucristo, ko jiꞌi tsuꞌen are kain ra jian sincheꞌe ra inchin jeꞌe rinao.
2CO.10.7	Jaꞌa ra jeꞌo tsjeꞌe ra thi ncheꞌe chujni, ko tsjeꞌa ra thi jii ngain anseen na̱. Ja̱ chrujan ra ndua dithikaon ra Jesucristo, kai tunuꞌa ra ixin jaꞌan ná kai dithikaꞌon ná Jesucristo. 
2CO.10.8	Maski icha tsaꞌin ñaꞌo ixin juachaxin chunda ná Jesucristo chjaa ná, ixin jañaa sinthasuji ra ixin sithikaon ra ngain Jesucristo ko jeꞌa ixin sinthatjajin ra. 
2CO.10.9	Jaꞌan rinaoꞌa ixin jaꞌa ra ruxraxaon ra ixin jaꞌan jeꞌo rinaꞌo sinthaxraon ra ixin thi kji̱ꞌan ra ngain xroon ruaꞌan ra. 
2CO.10.10	Thuꞌa ra ndachro ra ixin jaꞌan anto suji nichja ngain thi xroon kji̱ꞌan ra ko kai ndachro ra ixin are riꞌi ngajin ra nthaxraonꞌa ra ixin sujiꞌa nichja, mexinxin ncherentheꞌa ni ra. 
2CO.10.11	Aro thi chujni ndachro kain jiꞌi rugunda tsunuꞌe na̱ ixin jañaa inchin nichja ná ngain xroon kji̱n ná, jañaa kai runichja ná are sasutsjaꞌa ra.
2CO.10.12	Jaꞌan ná rinaoꞌa ná tsuyaꞌi ná inchin chujni teꞌi ixin jeꞌe na̱ jeꞌo na̱ turenthe na̱. Aro chujni tuyaꞌi ngain inaa chujni, chujni teꞌi xraxaonꞌa jaa. 
2CO.10.13	Jaꞌan ná chroꞌa tsaꞌin ñaꞌo ná, jeꞌo taꞌin ñaꞌo ná ngain thi ruaꞌan ná Ndo Dio ixin binthaꞌa ná xra, ko jeꞌe chjana ná juachaxin kjuaguꞌa ra nthiꞌi Corinto. 
2CO.10.14	Ko jaꞌan tsainꞌa ñaꞌo icha, aro jaꞌan thi saꞌo baso ngajin ra ko kjuaguꞌa ra thi jian juajnee Jesucristo. 
2CO.10.15	Chroꞌa tsaꞌin ñaꞌo ná ixin xra bincheꞌe inaa chujni. Aro chuan ná ixin jaꞌa ra icha ruchunthia ra ngain Jesucristo, ko jañaa icha tsjaago ná thi jian juajnee jeꞌe. 
2CO.10.16	Ko jañaa nchao tsjiꞌo ná juajnee Jesucristo ngain rajna te icha kjín. Ko tsainꞌa ñaꞌo ná ixin xra jincheꞌe inaa chujni.
2CO.10.17	Ko ja̱ chrujan chujni rinao tsaꞌin ñao, ncho taꞌin ñao ixin dithikaon Nchaa ná. 
2CO.10.18	Jeꞌa jian tsusayeꞌe chujni turenthe jeꞌo, icha jian tsusayeꞌe chujni nichja jian ixin Ndo Dio.
2CO.11.1	Nthatsaꞌan ñao ra thixiꞌan ra thi rundathjo ra, maski dikon ra xraa ndadixinga na. 
2CO.11.2	Ixin thi juachjio tununa ixin jaꞌa ra thixin ngain Ndo Dio. Ixin jaꞌan undachrjan ixin sajon ra ngain Jesucristo, xraa naa xan nchrii xra xruꞌin xii digindathe. 
2CO.11.3	Aro jaꞌan xraon na ixin tsuꞌan ra xraa kuꞌen Eva, are kunchee bincheyeꞌe. Ko jañaa chrujan chujni tsii ngajin ra ko sinthayaꞌa ra ko ndarutjañaꞌa ra ixin chunthia ra ngain Jesucristo. 
2CO.11.4	Ixin jaꞌa ra dithuaxin ra thiꞌin ra chujni ndathjo ra ujee ixin Jesucristo ko jeꞌa inchin jaꞌan ná kjuaguꞌa ra. Ko ngain ansean ra dayeꞌe ra ujee espíritu ko jeꞌa Espíritu Santo thi jaꞌa ra ubayeꞌe ra, ko dithikaon ra ujee juajna ko jeꞌa thi jian juajnee Jesucristo thi undathjo ra. 
2CO.11.5	Aro jaꞌan jeꞌa icha rentheꞌa na ke thi chujni rueꞌe ra ko tunuꞌe na̱ ixin anto renthe na̱ ixin nthayaꞌa ra na̱ ixin Jesucristo kuinchieꞌe na̱. 
2CO.11.6	Maski jaꞌan jeꞌa jian nichja xraa nichja jeꞌe na̱, aro jaꞌan jian chunxin juajnee Ndo Dio. Ko jiꞌi ukjuaguꞌa ra ixin thi nichja ná ko thi nthaꞌa ná.
2CO.11.7	Nchingo jianꞌa binthaꞌa ixin xruꞌin tumi banchiaꞌa ra are kjuaguꞌa ra juajnee Jesucristo. Ko jaꞌan jeꞌa xraa naa chujni anto renthe binthaꞌa ixin jaꞌa ra rukurenthe ra. 
2CO.11.8	Jaꞌan bayáa tumi bajon kanxion niꞌngo ixin jañaa nchao binthaꞌa xra ngajin ra. 
2CO.11.9	Are jaꞌan bariꞌi ngajin ra ko chrujan bagundana, jaꞌan xruꞌin baganchiaꞌa ra ixin Macedonia bakixin kanxion chujni bagithikaon Jesucristo, ni teꞌi bachjana thi bagundana. Ko jañaa xruꞌin baganchiaꞌa ra ko xruꞌin sanchiaꞌa ra. 
2CO.11.10	Jaꞌan jian nuna juajnee Jesucristo, ko nguixin nunthe Acaya xruꞌin chujni santsjena thi chrjuin tunuꞌe ansenna ixin jaꞌan danchiaꞌa thi dundana. 
2CO.11.11	¿Unda nichja jaꞌin? ¿A ixin anto thjuaꞌa ra?, Ndo Dio nuꞌe ndo ixin jaꞌan anto thjuaꞌa ra.
2CO.11.12	Ko jaꞌan xrasinthaꞌa xra rinthaꞌa ko jañaa tsanchrjandaꞌa ni thjee jeꞌo tsurenthe ko tsaꞌin ñao na̱. 
2CO.11.13	Ixin chujni teꞌi, jeꞌa chujni kuinchieꞌe Jesucristo ko kunxon ncheꞌe na̱ xraa chujni kuinchieꞌe Jesucristo, aro jeꞌo ncheꞌe na̱ yaa ixin dantsjexin na̱ tumii chujni. 
2CO.11.14	Ko utsjé nthiꞌa tuꞌen jiꞌi ixin nchiijin thii inchin naa angeel Ndo Dio ko tungiixin inchin naa xruꞌi chrjuin. 
2CO.11.15	Ko mexinxin chujni nchekaꞌo nchiijin xra nchexon na̱ ncheꞌe na̱ thi jian. Aro kain chujni jiꞌi Ndo Dio sincheꞌe jie̱ ngain na̱ ixin thi ncheꞌe na̱.
2CO.11.16	Ko rundathjo ra inaa, xraxaonꞌa ra ixin ndaxenga na, aro ja̱ xraxaon ra ixin ndadixinga na, maski jañaa xraxaon ra, thiꞌin ra thi runichja ko jañaa tsaꞌin ñaꞌo nchin. 
2CO.11.17	Thi jaꞌan rindachrjan jeꞌa Ndo Dio kuetunna. Jaꞌan nuna jian ixin are jeꞌo ni taꞌin ñao ni, jiꞌi ruchro ixin ndakuaꞌa te ni. 
2CO.11.18	Ko jañaa tsjé chujni taꞌin ñao ixin kain thi bincheꞌe nthiꞌi ngataꞌa nunthe, jamee jaꞌan kai tsaꞌin ñaꞌo. 
2CO.11.19	Jaꞌa ra anto nuꞌa ra, mexinxin anto thixiꞌan ra thiꞌin ra thi ndachro chujni ndadixinga. 
2CO.11.20	Ko kai thixiꞌan ra ixin nthaꞌa ra na̱ xraa chujni tuchji ngain naa xi najni, ko nthanthaꞌa ra kain thi rinao na̱, ko nthayaꞌa ra na̱ ko ningakuꞌan ra na̱ ko te na̱ xrangii raa na̱ ngakon ra. 
2CO.11.21	Ko tusuana ndachrjan ixin sujiꞌa ná, ixin binthaꞌa ná xraa chujni teꞌi.
2CO.11.21	Ko ja̱ chrujan ni taꞌin ñao ixin thi tencheꞌe na̱, jaꞌan kai nchao tsaꞌin ñaꞌo ko rinichja xraa naa chujni ndadixinga. 
2CO.11.22	¿Ko chujni teꞌi ndachro na̱ ixin hebreo na̱? Jaꞌan kai hebreo na. ¿Ko ndachro na̱ ixin Israel na̱? Jaꞌan kai Israel na. ¿Ko ndachro na̱ ixin bachrjeninxin na̱ Abraham? Jaꞌan kai bachrjeninxin Abraham. 
2CO.11.23	¿Ko jeꞌe na̱ ndachro na̱ ixin ncheꞌe na̱ xree Jesucristo? Ko jaꞌan tusuana rundachrjan jiꞌi. Aro jaꞌan icha tsjé xree Jesucristo rinthaꞌa ke jeꞌe na̱, ko jaꞌan thi icha bikaon na, ko tsjé nthiꞌa biaxinna, ko kai tsjé nthiꞌa uchiaon rugeꞌen na. 
2CO.11.24	Ko ni baketuꞌen ni judío naꞌo nthiꞌa kuetuꞌan na̱ bintja na na̱ ko kjuadunga na na̱ cuarta kan the na̱a̱ nthiꞌa. 
2CO.11.25	Ko nii nthiꞌa kuaxin na na̱ nthasen, ko naa nthiꞌa kuaxin na na̱ xro, ko nii nthiꞌa xinkajingi jinda ntha barko rithji jaꞌan, ko naa nthiꞌa tabaritauan jinda naa nchaꞌon ko naa thie. 
2CO.11.26	Ko nguii thi bakji ko bajiꞌi anto tangi bathua, uchiaon ndarugeꞌen na are bagathujin nda jithinga, ngain ni cheꞌe, ngain ni chujnina ni judío, ngain ni jeꞌa judío, ko bagathua tangi ngain rajna, ngataon jngi, ngain ndachaon, ko ngain chujni ndachro ixin jeꞌe na̱ dithikaon na̱ Jesucristo aro nduaꞌa. 
2CO.11.27	Jaꞌan binthaꞌa xra ko tsjé thi tangi betan, ko tsjé thie bagarichrinꞌa, tsjé nthiꞌa bageꞌen na jintha ko jinda, ko tsjé nthiꞌa xruꞌin bajine, ko tsjé nthiꞌa bagathua kin ixin tsjéꞌa luntho barichunda.
2CO.11.28	Ko jeoꞌa jiꞌi, kai taa juachjaon ixin kain chujni dithikaon Jesucristo ngain kain niꞌngo. 
2CO.11.29	Are naa chujni xraa thinxinꞌa jian, jaꞌan kai tununa xraa chujni mee. Ko are naa chujni ncheyeꞌe inaa chujni sincheꞌe thi jianꞌa, jaꞌan anto duñaꞌo. 
2CO.11.30	Ja̱ chrujan tsainxin ñaꞌo, jaꞌan tsaꞌin ñaꞌo ngain thi binthaꞌa ko kjuaago ixin sujiꞌa na. 
2CO.11.31	Ndo Dio, Ndudee Nchaa ná Jesucristo, thi jikininxin sinthusayeꞌe ná kainxin nchaꞌon, jeꞌe nuꞌe ixin, jaan, ndua thi rinichja. 
2CO.11.32	Are bariꞌi ngain rajna Damasco, xi rey Aretas bakeꞌe xa naa thi kuetuꞌan nuntheꞌe Damasco. Ko xi mee bakeꞌe xa chujni benda kain thi dixinxin ni Damasco ixin rutse na na̱ ko rukiaxinna na̱. 
2CO.11.33	Aro kanxion chujni bagakjiꞌan jian bincheganianxin na na̱ nganito thjarioꞌo jindajin rajna kunixin naa nthaxra kaxro ko jañaa sakuinga.
2CO.12.1	Xruꞌin dacha ni are nichja ni jian ixin jeꞌo ni. Aro rugunda rundachrjan thi kjuaguꞌna ko ndachjejin na Jesucristo are xraa jituxinanxin. 
2CO.12.2	Ko jaꞌan chunxin naa xii dithikaon Jesucristo, ko uchunda thenoo nano Ndo Dio sabikao ngain thi icha nui nthi̱ꞌa̱ ngajni. Aro nunaꞌa ja̱ sakjui xa kunixin nthauꞌe xa, o naꞌi, jeꞌo Ndo Dio nuꞌe. 
2CO.12.3	Ko jaꞌan chunxin xii mee, jeꞌo nunaꞌa ja̱ sakjui xa kunixin nthauꞌe xa, o naꞌi, jeꞌo Ndo Dio thi nuꞌe jiꞌi. 
2CO.12.4	Ko Ndo Dio sabikao xii jiꞌi ngajni thi anto chrjuin jii, ko kuiꞌin xa tsjé thi jikininxinꞌa runichja xa, ko xruꞌin chujni ngataꞌa nunthe jichunda juachaxin runichja thi kuiꞌin xa. 
2CO.12.5	Jaꞌan nchao rukaꞌin ñaꞌo ixin chunxin naa xii, inchin xi jiꞌi, aro tsainꞌa ñaꞌo ixin jaꞌon, jaꞌan jeꞌo runichja ixin sujiꞌa na. 
2CO.12.6	Ko jeꞌa ndaxenga na ja̱ rukaꞌin ñaꞌo ixin thi ndachrjan jiꞌi, jaan ndua. Aro rinaoꞌa nthaꞌa jiꞌi, jeꞌo rinaꞌo ixin chujni runichja na̱ ixin thi jaꞌan nthaꞌa ko thi jaꞌan tjaago.
2CO.12.7	Ko ixin rukainꞌa ñaꞌo ixin thi anto chrjuin kuxinanxin, jaꞌan kununa xraa naa nchaꞌa bechria nthauꞌna. Ko jiꞌi juixin ngain nchiijin ixin anto tangi jinchegatho na. 
2CO.12.8	Ko nii nthiꞌa banchiaa Nchaa ná ixin rugantsje na thi anto jithiin na. 
2CO.12.9	Aro jeꞌe ndachjejin na: “Xruꞌin icha rugudundaꞌa, jeꞌo thi jaꞌan anto thjuaꞌa ixin juachaxinna xraago ngain thi chujni sujiꞌa.” Mexinxin jaꞌan chaꞌna ixin sujiꞌa na ixin jañaa juachaxiin Jesucristo xraago ngajin. 
2CO.12.10	Mexinxin chaꞌna ixin sujiꞌa na, ixin chrjuinꞌa nichja na̱ ixin jaꞌan, nchekinga na na̱, chundaꞌa thi rugundana ko detan tangi ixin dithikaꞌon Jesucristo. Ko thi icha nchesuji na, are jaꞌan xraxaꞌon ixin sujiꞌa na.
2CO.12.11	Jaꞌan kuaꞌin ñaꞌo inchin naa chujni ndadixinga ixin nichja jian ixin jaꞌon, aro ixin jaꞌa ra banthaxin yaa. Ko jaꞌa ra thi runichja ra jian ixin jaꞌan, ko ja̱ rentheꞌa na ngajin ra, icha rentheꞌa chujni ndachro ixin Ndo Dio kuinchieꞌe, maski jaꞌan xruꞌin renthe na. 
2CO.12.12	Ko jaꞌan anto kuixin na kain thi tangi, are binthaꞌa xra ngajin ra ko bikon ra thi naꞌa bagikunxin ra ko banthaxruan chujni niꞌi, ko jañaa kjuaguꞌa ra ixin jaꞌan ndua naa ni kuinchieꞌe Jesucristo. 
2CO.12.13	Ko, ¿unda jaꞌa ra kjuiꞌa ra icha renthe ke icha niꞌngo? Ununa unda, ixin jaꞌan xruꞌin thi bagundana banchiaꞌa ra. ¡Ko nchetjañana ni ra ixin xruꞌin banchiaꞌa ra!
2CO.12.14	Ko jai uninxin nthiꞌa rinaꞌo sasutsjaꞌa ra, ko rinaoꞌa ruchjaꞌa ra juachjaon ixin thi sundanna, ixin jaꞌan sasoꞌa ixin tumia ra; jaꞌan saso ixin jaꞌa ra. Ixin jeꞌa chjan thjee tumi ixin ndudee xan, ndudaꞌa ndo jikininxin tsjee tumi ixin xeꞌen ndo. 
2CO.12.15	Ko jaꞌan rinaꞌo sinthaxian kain thi richunda ko jeoꞌa yaa, kai ruxrajon na tsjejena ixin jaꞌa ra. Jaꞌan anto thjuaꞌa ra, aro nchingo jaꞌa ra thjuenaꞌa ni ra.
2CO.12.16	Ko jaꞌa ra nuꞌa ra ixin jaꞌan binaoꞌa ruchjaꞌa ra juachjaon ixin ruchjana ni ra thi bangundana, aro kainxion chujni nichja na̱ jianꞌa ixin jaꞌan, ixin anto nuna kexreen jimao banthayaꞌa ra. 
2CO.12.17	Ndachjejin ni ra, ¿kexeꞌe chujnina ruꞌan ngajin ra banthayaꞌa ra ko bantsjakua ra thi techunda ra? 
2CO.12.18	Jaꞌan binthatsaan ñao Tito ixin jeꞌe biji bitsjaꞌa ra ko ngain jeꞌe biji inaa xan choo ná. Ko, ¿a Tito banthayaꞌa ra ixin bantsjakua ra thi techunda ra? ¿A nuaꞌa ra ixin jaꞌan ná xrajeꞌo Espíritu techunda ná ko kayui ná xrajeꞌo xra tenthaꞌa ná? 
2CO.12.19	¿A xraxaon ra ixin jaꞌan ná tedanchiaꞌa ra juaditjaaña ngajin ra? Aro jeꞌa jañaa. Jaꞌan ná dithikaꞌon ná Jesucristo ko Ndo Dio nuꞌe ndo ixin thi tenichja ná, jaan, ndua ko kain thi binthaꞌa ná tsjengijna ra ko sinthasuji ra. 
2CO.12.20	Ko jaꞌan xraon na ixin are sasutsjaꞌa ra itencheꞌa ra inchin jaꞌan rujinaꞌo, ko sikonꞌa ni ra inchin jaꞌa ra texraxaon ra rugikon ni ra. Ko xraon na sithja ra tetheto ra, o tetunchjueꞌe choo ra, o teduñauꞌe choo ra, o idakjioꞌa choo ra, o tenichja ra jianꞌa ixin inaa chujni, o nichjakua ra ixin chujni, o jitaꞌin ñao ra, o tencheketo ra chujni. 
2CO.12.21	Kai xraon na ixin are sasutsjaꞌa ra inaa, Ndo Dio sinchekununa jié juasuaxin. Ko rutsjanga ixin tsjé ra xra thinthueꞌa ra thi jianꞌa tencheꞌe ra ixin dinthechrikoꞌo ra nchrii jeꞌa chriꞌa ra o xii jeꞌa xixiꞌa ra ko xra thinthueꞌa ra kain thi thiakuꞌen nthauꞌa ra.
2CO.13.1	Jiꞌi ninxin nthiꞌa sasutsjaꞌa ra. Ko xraxaon ra inchin ndachro ngain Xruen Ndo Dio: “Are tsjangiꞌi ra naa chujni ixin thi jianꞌa bincheꞌe, rugunda seꞌe yoo o nii chujni bikon thi kuꞌen.” 
2CO.13.2	Are ngain nthiꞌa yuxin baso ngajin ra, jaꞌan ndathjo ra jiꞌi, maski jai riꞌa ngajin ra, xrajeꞌo tendathjo ra inaa: Are sasutsjaꞌa ra, jaꞌan itsiakunuaꞌa ra xro bincheꞌe ra o tencheꞌe ra thi jianꞌa. 
2CO.13.3	Ko jaꞌa ra tethjee ra ixin sikon ra a jaan ndua Jesucristo nchegunda na runichja ngajin ra. Ko Jesucristo xruꞌin nchaꞌon tjaago ixin sujiꞌa ngajin ra ixin jeꞌe tjaago thi jié juachaxin chunda ngajin ra. 
2CO.13.4	Jaan, ndua are jeꞌe benganito ntha cruz xraa chundaꞌa juachaxin, aro jai jeꞌe jichon kunixin juachaxiin Ndo Dio. Jañaa jaꞌan ná kai sujiꞌa ná inchin Cristo are benganito ntha cruz, aro kunixin juachaxiin Ndo Dio, suji te ná ixin jañaa nchao tsjengijna ra.
2CO.13.5	Xraxaon ra jian thi tencheꞌe ra ko tsjeꞌe ra a chunthia ra ngain Jesucristo, ko ja̱ tsixiꞌan ra ko sincheꞌa ra thi jianꞌa, jañaa sikon ra ixin Jesucristo jii ngajin ra. Aro ja̱ bincheꞌe ra thi jianꞌa, jiꞌi ruchro ixin Jesucristo koꞌa ngajin ra. 
2CO.13.6	Ko rinaꞌo tsunuꞌa ra ixin jaꞌan ná xruꞌin thi jianꞌa binthaꞌa ná. 
2CO.13.7	Ko kai danchiaa ná Ndo Dio ixin xruꞌin thi jianꞌa sincheꞌe ra, jeꞌa ixin chujni runichja na̱ ixin anto jian kjuaguꞌa ra, aro jeꞌo rinaꞌo ná ixin jaꞌa ra sincheꞌe ra thi jian, maski chujni nichja ixin jaꞌan ná ndakuaꞌa binthaꞌa ná. 
2CO.13.8	Ixin jaꞌan ná chroꞌa runichjangii ná thi ndua, jaꞌan ná jeꞌo dithua ná runichja ná jian ixin thi ndua. 
2CO.13.9	Mexinxin jaꞌan ná chaꞌna ná are sujiꞌa ná, ko jaꞌa ra icha tsusuji ra. Ko danchiaa ná Ndo Dio ixin jaꞌa ra tsinthuꞌe ra kain thi jianꞌa bincheꞌe ra. 
2CO.13.10	Ko riruꞌan ra xroon jiꞌi, ixin are jaꞌan saso, sujiꞌa sinthasathaꞌa ra kunixin juachaxin chunda jaꞌan. Thi juachaxin jaꞌan richunda, Nchaa ná chjana ixin tsjengijnanxin ra ko jeꞌa ixin sinthagatho ra tangi.
2CO.13.11	Kain ra xro choo ná kain jiꞌi thi ndathjo ra ko rinaꞌo ixin chrjuin tsunuꞌa ra ko thjee ra ixin jian sincheꞌe ra kain, nchesuji choo ra, xra jeꞌo juaxraxaon dinthechunda ra ko jian dakjioꞌo choo ra. Ko Ndo Dio, ndo anto thjuaa ná ko chrjuin nchekunuꞌe ansean ná, seꞌe ngajin ra. 
2CO.13.12	Jian chjeꞌe choo ra juajna inchin kukuan ná. 
2CO.13.13	Ko kain xan choo ná dithikaon Jesucristo ruaꞌan ra xan juajna.
2CO.13.14	Ko dayéꞌe ra thi jian dajon Nchaa ná Jesucristo. Ko thi thjuaa Ndo Dio ko thi ncheꞌe Espíritu Santo ixin jian sakjiꞌo choo ra seꞌe ngajin ra. Jañaa tsuꞌen.
GAL.1.1	Jaꞌan Pablo na, thi thjiꞌan juajna, ko jaꞌan kuinchieꞌa na chujni ko jeꞌa jeꞌe na̱ kuetunna na̱ tsjaago, ixin Jesucristo thi ruaꞌan na ko Ndo Dio Ndudaa ná thi binchexechon Cristo kuinchieꞌna. 
GAL.1.2	Jaꞌan Pablo na ko kain ni choo ná jii ngajin ruaꞌan ná juajna ngain kain niꞌngo jii ngain nunthe Galacia. 
GAL.1.3	Ko Ndo Dio Ndudaa ná ko Nchaa ná Jesucristo sinthanchaon ra ko ruchjaa ra thi chrjuin sinchekunuꞌe ansean ra. 
GAL.1.4	Ixin Jesucristo xrajon beꞌen ixin kjuenga ꞌna kain thi jianꞌa juinthoꞌo ná ko kjuengijna ná ixin itsetuanꞌa ná thi jianꞌa jii nthiꞌi ngataꞌa nunthe, ixin jañaa juinao Ndo Dio Ndudaa ná. 
GAL.1.5	¡Ko Ndo Dio jikininxin tsusayeꞌe kainxin nchaꞌon! Jañaa tsuꞌen.
GAL.1.6	Jaꞌan xratao tabithuna ixin unda anto tuin ndatjañaꞌa ra Ndo Dio, thi kjuagua ná ixin anto thjuaa ná Cristo, ko jai ujee juajna tedithikaon ra. 
GAL.1.7	Ko nduaxin xruꞌin inaa thi jian juajna jii. Jeꞌo jinthayaꞌa ra na̱ ko mee thi jituꞌen ko kai rinao na̱ ixin sithikaon ra thi jeꞌa juajnee Jesucristo. 
GAL.1.8	Ko maski chrujan jaꞌan ná, o naa ángel tsixin ngajni ko tsjaguꞌa ra jee juajna ko jeꞌa inchin jaꞌan ná ukjuaguꞌa ra, chujni mee Ndo Dio ncho nchegatho tangi. 
GAL.1.9	Jaꞌan undachrjan ko rukjan na rundachrjan inaa: kexeꞌo chujni tsjaago jee juajna ko jeꞌa inchin ukjuaguꞌa ra, chujni mee Ndo Dio ncho nchegatho tangi.
GAL.1.10	¿Keꞌe rinaꞌo sinthaꞌa kunixin jiꞌi? ¿A rinaꞌo sithuna jian ngain chujni o ngain Ndo Dio? Ja̱ rujinaꞌo rugithuna jian ngain chujni, jaꞌan irukjiꞌa naa jian ninchexree Jesucristo.
GAL.1.11	Jaꞌan rinaꞌo tsunuꞌa ra, jaꞌa ra xro choo ná ixin dithikaon ra Cristo, ixin thi jian juajna jaꞌan kjuaguꞌa ra jeꞌa naa juajna binchechjian ko xraxaon chujni. 
GAL.1.12	Ko jeꞌa chujni chjana ko binchekuanna juajna. Jesucristo binchekuanna juajna.
GAL.1.13	Ko jaꞌa ra unuꞌa ra kexreen banthaꞌa are baruaa thi tjaago ni judío, kai unuꞌa ra kexreen chrintho bariꞌi ko baruaa chujni bagithikaon Jesucristo, ko jaꞌan binaꞌo ndaruguꞌen kain na̱. 
GAL.1.14	Ko thi tjaago ni judío, jaꞌan thi icha bagithikaꞌon ko jaꞌan bakjaa cha ni xrajeꞌo nano bechunda inchin jaꞌan ixin jaꞌan thi icha bakuchjiigo na ko bagithikaꞌon thi bakjaago ni ndo dachriꞌna xrachrjen. 
GAL.1.15	Aro ixinꞌa mee, Ndo Dio ukuinchieꞌe na ndo are xra bariꞌi ngaxiꞌin tseꞌe janana, ko bayáꞌna ndo ixin anto thjuena ndo. Ko mee kuꞌen ixin jañaa juinao ndo. 
GAL.1.16	Ko jeꞌe ndo binchegatsuanna Xeꞌen ndo ixin jaꞌan bakjagua chujni jeꞌa judío thi jian juajnee xan. Ko are jiꞌi kuꞌen, xruꞌin chujni banchiangia kexreen runthaꞌa. 
GAL.1.17	Kai kjuiꞌa Jerusalén ixin ruganchiangia ni icha saꞌo kuinchieꞌe Jesucristo ke jaꞌan. Aro jaꞌan jaikua sakjui nuntheꞌe Arabia, kuthimejan sakjan na Damasco.
GAL.1.18	Ko batho nii nano, kuthejan kjui rajna Jerusalén ixin bigatsuan Pedro, ko bithuna ngain jeꞌe thenaꞌo nchaꞌon. 
GAL.1.19	Aro jaꞌan bikonꞌa icha ni kuinchieꞌe Jesucristo, jeꞌo bikon Jacobo, xan choo Nchaa ná. 
GAL.1.20	Nduaxin thi ndathjo ra ko Ndo Dio nuꞌe ndo jian ixin thi kji̱n na jiꞌi, jaan, ndua.
GAL.1.21	Kuthimejan jaꞌan sakjui no nuntheꞌe Siria ko Cilicia. 
GAL.1.22	Ko are mee, kain niꞌngo bagithikaon Jesucristo nthi̱ꞌa̱ nuntheꞌe Judea xrabechunxinꞌa na na̱ jaꞌan. 
GAL.1.23	Ko jeꞌo bakiꞌin na̱ ixin chujni bandachro: “Thi xii banthakinga ná are saꞌo, jai jeꞌe tjaago ixin ruchunthia ná thi juajna jeꞌe binao runchexanthe.” 
GAL.1.24	Ko ixin thi bincheꞌe ndo ngajin na, jeꞌe na̱ binchesayeꞌe na̱ Ndo Dio.
GAL.2.1	Batho thenoo nano, kuthimejan jaꞌan kjui Jerusalén inaa kunixin Bernabé ko kai kjuiꞌan Tito. 
GAL.2.2	Aro jaꞌan kjui ixin bithikaꞌon thi ndachjejin na Ndo Dio. Ko nthi̱ꞌa̱ Jerusalén xrathekiꞌan jeꞌo ni tjaago ko ni thetuꞌan ko kuekian na̱ thi jian juajnee Jesucristo tjagua chujni jeꞌa judío. Ko jaꞌan binthaꞌa jiꞌi ixin juinaoꞌa ixin ruxraxaon na̱ ixin xruꞌin renthe kain xra ubinthaꞌa ko rinthaꞌa. 
GAL.2.3	Ko maski Tito, naa chujni griego, beꞌe ngajin, bincheꞌa na̱ ixin jeꞌe rugunda rugayee xruꞌe diꞌin circuncisión. 
GAL.2.4	Ko thi tangi kuꞌen ixin jimao bigeꞌna ná chujni ndachro ixin dithikaon na̱ Jesucristo, ko chujni mee jeꞌo juitsayana ná na̱ ixin kexreen Cristo kjuengijna ná ko ithetunaꞌa ná ley. Ko jeꞌe na̱ juinao na̱ ixin xra runthaꞌa ná inchin jeꞌe na̱ kukueꞌen na̱. 
GAL.2.5	Aro jaꞌan ná bithunanxinꞌa ná bithikaꞌon ná thi jeꞌe na̱ ndachro na̱ ixin jaꞌan ná binaꞌo ná ixin ngajin ra seꞌe thi ndua juajnee Jesucristo.
GAL.2.6	Ko chujni anto renthe beꞌe ngain niꞌngo ko baketuꞌan na̱ ixruꞌin ndachjejin na na̱ ko ixruꞌin kuinkjuntaon na̱ thi jaꞌan ukjuaago. Ko ndusenaꞌa ja̱ renthe na̱ o naꞌi, ixin Ndo Dio tsjeꞌa ndo thi renthe o rentheꞌa chujni. 
GAL.2.7	Aro jeꞌe na̱ bithikaon na̱ ixin Ndo Dio thi chjana xra tjaago thi jian juajnee Jesucristo ngain chujni jeꞌa judío, jañaa inchin Ndo Dio chjee Pedro xra ixin tsjaago juajna jiꞌi ngain chujni judío. 
GAL.2.8	Ko ixin Ndo Dio, ndo kuinchieꞌe Pedro ixin tsjaago ngain chujni judío, ndo mee kuinchieꞌe na jaꞌan ixin tsjagua chujni jeꞌa judío.
GAL.2.9	Ko Jacobo, Pedro ko Juan, ni kjui icha renthe ngain ni baketuꞌan, jeꞌe na̱ tsena ná na̱ rana ná jaꞌan ko Bernabé ko yaa kjuaguxin na̱ ixin jian rugakjiꞌan chian ná, ko nchao beꞌe ixin jaꞌan ná rukjaago ná thi jian juajna ngain chujni jeꞌa judío, ko jeꞌe na̱ ngain chujni judío. 
GAL.2.10	Ko jeꞌo banchiana ná na̱ ixin rutjañanaꞌa ná ixin tsjengijna ná chujni núa, ko bingaxin ñaꞌo binthaꞌa thi bitunna jiꞌi.
GAL.2.11	Ko are Pedro kjui ngain rajna Antioquía, jaꞌan binthasathaa ixin thi jianꞌa bincheꞌe. 
GAL.2.12	Ixin are saꞌo banekaꞌo chujni jeꞌa judío, aro bijija kanxion chujni ruaꞌan Jacobo, Pedro thinga bachrjendeꞌe ni jeꞌa judío ko ijuinekaoꞌa na̱ ixin xraguen ni judío, ni xradithikaon ixin chujni rugunda sayée na̱ xruꞌe. 
GAL.2.13	Ko ithuꞌa ni judío bithikaon na̱ ko bincheꞌe na̱ inchin Pedro ko banchrjendeꞌe na̱ ni banekaꞌo na̱, ko xrajeꞌo bincheꞌe Bernabé, maski jeꞌa jian thi bincheꞌe na̱. 
GAL.2.14	Ko are jaꞌan bikon ixin tencheꞌa na̱ inchin tjaago thi jian juajna, jaꞌan ndathjan Pedro ngathexin kon kain chujni dithikaon Jesucristo: “Jaꞌa naa chujni judío ko ncheꞌe inchin naa chujni jeꞌa judío, ¿unda jaꞌa rinao ixin chujni jeꞌa judío sincheꞌe na̱ inchin naa chujni judío?”
GAL.2.15	Jaꞌan ná judío ná ixin ni judío juinchekunkjinna ná na̱, ko jeꞌa inchin chujni chunxinꞌa Ndo Dio inchin ni jeꞌa judío. 
GAL.2.16	Ko ixinꞌa mee, jaꞌan ná nua ná ixin xruꞌin chujni sitjañeꞌe jie̱ ixin ncheꞌe na̱ thi thetuꞌan ley. Jeꞌo sitjañeꞌe na̱ jie̱ ja̱ ruchunthia na̱ ngain Jesucristo. Ko jaꞌan ná chunthia ná ngain Jesucristo ko jeꞌo ixin chunthia ná ngain jeꞌe bitjañaa ná jie̱ ko jeꞌa ixin dithikaon ná ley ixin xruꞌin chujni sitjañeꞌe jie̱ jeꞌo ixin dithikaon ley.
GAL.2.17	Ko are jaꞌan ná rinao ná sitjañaa ná jie̱ jeꞌo ixin dithikaon ná Jesucristo, ni judío ndachro na̱ ixin jaꞌan ná kai chujni ncheꞌe jianꞌa. ¿A jiꞌi ruchro ixin Cristo thi ndathjo ná ixin binthoꞌo ná thi jianꞌa? ¡Naꞌi, jeꞌa jañaa! 
GAL.2.18	Ko are jaꞌan ndachrjan ixin ley xruꞌin xree, kuthejan rukjan na sithikaꞌon inaa, yaa ruchro ixin xruꞌi xree thi rinthaꞌa. 
GAL.2.19	Ko jaꞌan ixin ley bayée Moisés xraa undabeꞌen na ixin ley ndachro, jaꞌan jikininxin seꞌen na, aro jai jaꞌan rinthaꞌa inchin rinao Ndo Dio. 
GAL.2.20	Ko jian nuna ixin thi jianꞌa banthaꞌa are saꞌo, mee undabeꞌen nganito ntha cruz. Ixin jaꞌan xraa undabeꞌen na; aro jai richon ixin Jesucristo jii ngajin, ko jai ujee chujni na ixin chunthia Xeꞌen Ndo Dio, xan xrajon beꞌen ixin thjuena xan. 
GAL.2.21	Ko jaꞌan chroꞌa rundachrjan ixin xruꞌin xree thi thjuena Ndo Dio ixin ja̱ kjan ni jian chujni ixin jeꞌo dithikaon ni ley, mee ruchro ixin xruꞌin xree ixin Cristo beꞌen ixin jaꞌan ná.
GAL.3.1	¡Unda atho cha thinxin ra jaꞌa ra, chujni Gálatas! ¿Kensen diantunga ra?, ixin dithikaonꞌa ra thi jian juajna, thi jaꞌan ná ukjuaguꞌa ra jian ixin Jesucristo beꞌen ngain ntha cruz. 
GAL.3.2	Ko jai dathena ni ra jiꞌi: ¿A bayéꞌe ra Espíritu Santo ixin bincheꞌe ra kain thi thetuꞌan ley o ixin anto chunthia ra thi jian juajna? 
GAL.3.3	¿Unda atho cha thinxin ra? Ixin are saꞌo jaꞌa ra anto chunthia ra ngain Ndo Dio ixin Espíritu Santo. ¿Unda jai xraxaon ra rukjan ra jian chujni ixin jeꞌo tuenao ra ixin jian tencheꞌe ra? 
GAL.3.4	¿Axruꞌin xree thi anto tangi bathuꞌe ra? ¡Nduaxin rukjengijna ra thi tangi bathueꞌe ra! 
GAL.3.5	Are Ndo Dio chjaa ra Espíritu Santo ko binchexrueꞌen ndo ni niꞌi ngayaꞌa ra, ¿a mee bincheꞌe ndo ixin ncheꞌe ra kain thi thetuꞌan ley o jeꞌo ixin chunthia ra thi jian juajnee ndo?
GAL.3.6	Ko jañaa kai Abraham bithikaon ngain Ndo Dio, mexinxin Ndo Dio bayée ndo Abraham inchin naa chujni jian. 
GAL.3.7	Mexinxin jaꞌa ra rugunda tsunuꞌa ra ixin kain ni chunthia ngain Ndo Dio, ni teꞌi ndua xeꞌen Abraham. 
GAL.3.8	Ko ngain Xruen Ndo Dio ujitaxin thi dindachro ndo are usee ixin chujni jeꞌa judío sitjañeꞌe na̱ jie̱ jeꞌo ixin ruchunthia na̱. Ko are mee ndache ndo Abraham thi jian juajna jiꞌi: “Chujni nguixin nunthe tsunchaon na̱ ixin jaꞌa.” 
GAL.3.9	Mexinxin Ndo Dio nchenchaon kain chujni chunthia ngain ndo, xrajeꞌo inchin binchenchaon Abraham are chunthia ngain ndo.
GAL.3.10	Kain chujni chunthia ixin jeꞌo ley tsjengijna, chujni mee setsingataꞌa na̱ thi jianꞌa ixin ngain Xruen Ndo Dio ndachro: “Kainxin chujni ncheꞌa thi thetuꞌan kain thi jitaxin ngain ley bayée Moisés, chujni mee jitsingataꞌa thi jianꞌa.” 
GAL.3.11	Ko jañaa jian dikon ni ixin xruꞌin chujni sitjañeꞌe jie̱ ngathexin kon Ndo Dio ixin jincheꞌe na̱ thi thetuꞌan ley ixin ngain Xruen ndo ndachro: “Chujni ndachro Ndo Dio ixin jian na̱, chujni mee sechon na̱ kainxin nchaꞌon ixin chunthia na̱ ngain Ndo Dio.” 
GAL.3.12	Ko ley bayée Moisés ndachroꞌa ixin ruchunthia ni ngain Ndo Dio, jeꞌo ndachro ixin sithikaon ni thi ndachro ley ixin ley ndachro: “Thi ni sincheꞌe kain thi jitaxin ngain ley jiꞌi, ni mee sechon kainxin nchaꞌon.”
GAL.3.13	Jesucristo kjuenga ꞌna ixin isetsingataꞌa ná thi jianꞌa dajon ley, ko jeꞌe betsingataꞌa thi jianꞌa ixin jaꞌan ná ixin ndachro ngain Xruen Ndo Dio: “Kain chujni terianda na̱ ngain naa nthaa detsingataꞌa thi jianꞌa.” 
GAL.3.14	Ko jañaa kuꞌen ixin Ndo Dio nchao sinchenchaon chujni jeꞌa judío ixin Jesucristo, inchin binchenchaon ndo Abraham. Ko ixin chunthia ná ngain Ndo Dio ko ixin jeꞌe ndo ndachro ndo, nchao sayée ná Espíritu Santo.
GAL.3.15	Jaꞌa ra xro dithikaon ra Jesucristo, jaꞌan rundathjo ra naa thi tuꞌen ngain nunthe jiꞌi: Are naa xii kji̱n xa ngain naa xroon kexreen ruchjeeya kain thi chunda xa ko nchekinga xa ndajni ngain xron, ixruꞌin chujni nchao tsentuxiꞌin o tsentaxin ngain xroon mee. 
GAL.3.16	Ko Ndo Dio ndachro ixin runchenchaon ndo Abraham nganinxin thi rugachrjeninxin jeꞌe. Aro ngain Xruen Ndo Dio jitaxinꞌa ixin “kain ni rugachrjeninxin jeꞌe”, jeꞌo jitaxin “thi rugachrjeninxin jeꞌe” ko mee Jesucristo. 
GAL.3.17	Ko thi jaꞌan rindachrjan ruchro jiꞌi: Thi kjuauthexin Ndo Dio ngain Abraham, ley chroꞌa sasingixin ixin batho noo renkia ko kanthe nano kuthejan bigeꞌe ley, ko ley chroꞌa runcherentheꞌa thi undachro Ndo Dio ixin runchegayée Abraham. 
GAL.3.18	Ja̱ tsunchaon ni jeꞌo ixin sincheꞌe ni thi ndachro ley, mee ruchro ixin irentheꞌa thi kjuauthexin ndo ngain Abraham. Aro Ndo Dio binchegayee ndo Abraham thi ndachro ndo ixin jañaa binchekininxin ndo.
GAL.3.19	Mexinxin, ¿keꞌe bincheꞌe ley remee? Tsjé nano batho, kuthimejan bigeꞌe ley ixin xraguxin thi jianꞌa ncheꞌe chujni. Aro ley jeꞌo kunchrjeꞌen juija thi bachrjeninxin Abraham inchin ndachro Ndo Dio. Jeꞌe ndo ruaꞌan ndo tsjé ángel ixin juiaꞌo ley Moisés ko Moisés kjuaago ley mee ngain chujni. 
GAL.3.20	Ko are Ndo Dio ndache Abraham ixin thi runchegayée ndo, juinchegundaꞌa ndo inaa chujni runichjaxin ndo, ixin jeꞌe ndo nichja ndo.
GAL.3.21	¿A ley bayée Moisés ncherentheꞌa thi ndachro Ndo Dio? Naꞌi, jeꞌa jamee ixin ja̱ ley nchao runchekjan ni inaa chujni narua ko xruꞌin nchaꞌon seꞌen ni, ja̱ jamee rukuꞌen, Ndo Dio nchao runchetjaaña jie̱ jeꞌo ixin sincheꞌe ni thi thetuꞌan ley. 
GAL.3.22	Aro ngain Xruen Ndo Dio ndachro ixin jaꞌon ná chroꞌa tsjeꞌe ná cha thi jianꞌa. Ko jeꞌo ixin ruchunthia ná ngain Jesucristo sayée ná thi ndachro Ndo Dio.
GAL.3.23	Are xrabenuaꞌa ná ixin nchao ruchunthia ná ngain Jesucristo, ley kjui xraa nchianduꞌa xiiso thi biaxian ná, juija nchaꞌon are xraago ixin nchao ruchunthia ná ngain Jesucristo. 
GAL.3.24	Ko ley kjui inchin naa xi tjaago ko kjuagua ná juija Cristo. Ko jañaa Ndo Dio juinchetjaaña jie̱ ja̱ chunthia ná ngain Cristo. 
GAL.3.25	Aro jai ke uchunthia ná ngain Jesucristo, ley ithetuanꞌa ná ley.
GAL.3.26	Ko kain ra uxeꞌen Ndo Dio ra ixin chunthia ra ngain Cristo Jesús. 
GAL.3.27	Ko kain ra xro bigithe ra, jai uncheꞌe ra inchin rinao Jesucristo. 
GAL.3.28	Ko jai ijeꞌa icha renthe chujni judío, o griego, o chujni dikuchji ngain naa xi najni o naꞌi, o nchrii o xii. Jai kainxin ná xrajeꞌo renthe ná ngathexin kon Jesucristo. 
GAL.3.29	Ko ja̱ uchujnii Jesucristo ra, jiꞌi ruchro ixin jaꞌa ra kai chujnii Abraham ko sayéꞌe ra kainxin thi ndachro Ndo Dio.
GAL.4.1	Ko jiꞌi thi jaꞌan rinaꞌo rundachrjan: Are naa chjan bikininxin sayée xan kain thi jichunda ndudee xan, aro ixin xranchiin xan, jeꞌe xan jii xan ngain nchia xraa naa ni ncheꞌe xree ndudee xan, aro naa nchaꞌon jeꞌe xan tsetuꞌan xan kain. 
GAL.4.2	Ko jii chujni dakuꞌen xan ko chujni thjengijna xan ngain xra, ruxeraja nchaꞌon kuetuꞌan ndudee xan ixin sayée xan thi jikininxin xan. 
GAL.4.3	Ko xrajeꞌo kuꞌen ngajin ná kai ixin are bechunxinꞌa ná juajnee Ndo Dio, jaꞌan ná bunthe ná inchin xan nchinnchinchjan ixin banthoꞌo ná thi bakjaago chujni. 
GAL.4.4	Ko are ubinkee nchaꞌon ixin thi ndachro Ndo Dio, jeꞌe ruaꞌan Xeꞌen, ko nchrii binchekunkjiꞌi xan ko bithikaon xan ley inchin chujni judío. 
GAL.4.5	Ko juii xan ixin bikjengijna ná xan, jaꞌan ná xro baketunna ná ley, ko jañaa Ndo Dio bayeꞌna ná ndo ko binchekjan ná ndo xeꞌen ndo.
GAL.4.6	Ko jaꞌa ra uxeꞌen Ndo Dio kai, ko uruaꞌan ndo ngain ansean ra Espíritu juixin ngain Jesucristo, ko Espíritu jiꞌi nthanichja ná: “¡Suixin Ndudana!” 
GAL.4.7	Ko jaꞌa ra ijeꞌa ni nchexra ra; jai jaꞌa ra uxeꞌen Ndo Dio, ko ja̱ uxeꞌen Ndo Dio ra, jikininxin sayéꞌe ra thi ndachro ndo ixin Cristo.
GAL.4.8	Are saꞌo jaꞌa ra xrabechunxinꞌa ra juajnee Ndo Dio; ko binthe ra inchin ni ncheꞌe xra ngain thi banchegiꞌin ra dio, aro jeꞌa dio. 
GAL.4.9	Aro jai ixin uchunxin ra Ndo Dio, o icha jian rundachrjan ixin Ndo Dio uchunxin ra jaꞌa ra, mexinxin, ¿unda jaꞌa ra xra rukjan ra ngain thi xruꞌin renthe ko thi nduaꞌa tjaago chujni? ¿A xra rinao ra rukjan ra ni nchexree thi nduaꞌa? 
GAL.4.10	Jaꞌa ra xradithikaunxin ra nchaꞌon kiai, kunithjao ko kain kiai deꞌe ngaa nano inchin ncheꞌe ni judío. 
GAL.4.11	Jaꞌan anto xraon na ixin thi xra juinthaꞌa ngajin ra sincherentheꞌa ra xra.
GAL.4.12	Jaꞌa ra xan chian xan anto thjuaa, nthatsaꞌan ñao ra ncheꞌe ra inchin jaꞌan, ixin jaꞌan are icha saꞌo anto bachunthia ley ko jai kjan na inchin jaꞌa ra ixin chunthiaꞌa ra ley bayée Moisés. Jaꞌan rinichjaꞌa jiꞌi jeꞌa ixin chrujan jianꞌa banchena ni ra. 
GAL.4.13	Ko jaꞌa ra jian nuꞌa ra ixin are nakjuaguaxion ra thi jian juajnee Jesucristo, kjuaguꞌa ra ixin see bariꞌi ngajin ra ixin benina. 
GAL.4.14	Ko maski benina ko bathueꞌe ra tangi ixin jaꞌan, jaꞌa ra kjuanuaꞌa ni ra ko banchejeꞌa ni ra ixin chinꞌna. Ko jaꞌa ra bayeꞌna ni ra jian, inchin rugayeꞌe ra naa angeel Ndo Dio o inchin rugayeꞌe ra Jesucristo. 
GAL.4.15	¿Keꞌe kuꞌan ra?, ¿kja thi chujni anto bachee are mee? Are mee jaꞌan benuna, ja̱ nchao rugantsjengi ra makon ra ixin ruchjana ni ra, jaan, runcheꞌe ra. 
GAL.4.16	Ko jai ajeꞌo ixin ndathjo ra thi ndua, ¿aningakunna ni ra?
GAL.4.17	Thi chujni tjaago xraa anto rinao tsjengijna ra, yaa jeꞌa ndua. Jeꞌo rinao na̱ santsjenda ra na̱, kuthimejan jauka ra rurueꞌe ra na̱. 
GAL.4.18	Jaan, nchao jii sinao ni icha chujni ja̱ ndua rinao na̱ tsjengijna ra na̱. Aro jaꞌa ra ja̱ ndua rinao ra tsjengijna ni ra, ncheꞌe ra mee kain nchaꞌon ko jeoꞌa are riꞌi ngajin ra. 
GAL.4.19	Jaꞌa ra inchin xan nchinnchinchjanꞌna, ko tangi tunna xraa naa janaꞌa are sinchekunkjiꞌi xeꞌen jan; ko xratangi tsunna sijija nchaꞌon are jaꞌa ra ruxraxaon ra inchin Cristo. 
GAL.4.20	Jaꞌan rujinaꞌo rugariꞌi ngajin ra jai ixin icha jian runichjaꞌa ra; ¡ixin taa juachjaon ixin thi jituꞌen ngajin ra!
GAL.4.21	Ndachjejin ni ra jaꞌa ra xro rinao ra sithikaon ra ley bayée Moisés: ¿Unda thinxinꞌa ra jian thi jitaxin ley? 
GAL.4.22	Ixin nthi̱ꞌa̱ jitaxin ixin Abraham bechunda yoo xeꞌen xan xii. Naa xan ngain nchri nchexree, ko inaa xan ngain chriꞌi. 
GAL.4.23	Ko xeꞌen nchri ncheꞌe xra kunkjiꞌi xan ixin jeꞌe na̱ jañaa xraxaon na̱, aro chjan binchekunkjiꞌi chriꞌi guan xan ixin bikuꞌen thi kjuauthexin Ndo Dio ngain Abraham. 
GAL.4.24	Yaa kuꞌen ixin xraguaxin ná ixin yui nchrii jiꞌi tjagua ná yoo thi kjuauthexin Ndo Dio ngain chujni. Ko Agar nthaxraxaon ná thi ley bajon Ndo Dio ngain Moisés nthi̱ꞌa̱ ngain jna Sinaí, ko kain chujni chunthia ngain ley kjan na̱ inchin ni ncheꞌe xree ley mee. 
GAL.4.25	Mexinxin nchao nthugiꞌin ná Agar “jna Sinaí” jii ngain nunthe Arabia, ko kai nchao sinthugiꞌin ná jna Sinaí “rajna Jerusalén” ixin chujnii rajna dikjan na̱ inchin ni ncheꞌe xra xengeꞌa ꞌna ngain ley. 
GAL.4.26	Aro nchao nthugiꞌin ná Sara “Jerusalén jii ngajni” thi te ná kain ná ixin chunthia ná thi ndachro Ndo Dio. 
GAL.4.27	Ixin ngain Xruen ndo ndachro:
GAL.4.27	¡Chaꞌa jaꞌa ixin chroꞌa nchekunkjiꞌi chjan!
GAL.4.27	¡Suji tuyao ko chaꞌa ixin jaꞌa chunxinꞌa kexreen thiin nchri nchekunkjiꞌi chjan!
GAL.4.27	Ixin thi nchrii ndakuinthuꞌe xixiꞌi, nchrii mee ruchunda nchra icha tsjé chjan ke thi nchrii jikaꞌo xixiꞌi.
GAL.4.28	Kain ná xro choo ná ixin dithikaon ná Jesucristo, jaꞌan ná inchin Isaac ixin jañaa ndachro Ndo Dio ixin rukuꞌen. 
GAL.4.29	Ko inchin kuꞌen are mee, xan bechundakaꞌo Abraham ngain Agar, banchegato tangi Isaac, xan kunkjiꞌi kunixin juachaxiin Espíritu Santo. Ko inchin kuꞌen xan, jañaa jituan ná jai. 
GAL.4.30	Aro, ¿keꞌe ndachro ngain Xruen Ndo Dio? “Dengi nchri ncheꞌe xra kunixin xeꞌen nchra ixin jikininxinꞌa xan sayée xan thi sayée xeꞌen nchri chriꞌa.” 
GAL.4.31	Jañaa, kain ná xro dithikaon ná Jesucristo, jaꞌan ná jeꞌa inchin xeꞌen thi nchri ncheꞌe xra; jaꞌan ná inchin xeꞌen thi nchri thetuꞌan ngain nchia.
GAL.5.1	Incheꞌa ra thi thetuꞌan ley ixin Cristo ukjuengijna ná ko ithetuanꞌa ná ley. Ko ikjanꞌa ra ncheꞌe ra thi bancheꞌe ra are baketuꞌan ra ley.
GAL.5.2	Jaꞌan Pablo na ko thiꞌin ra thi rindathjo ra ixin ja̱ sayéꞌe ra xruꞌe diꞌin circuncisión, jaꞌa ra incherentheꞌa ra thi bincheꞌe Cristo ixin jeꞌe beꞌen ngain ntha cruz ixin jaꞌa ra. 
GAL.5.3	Ko kjan na rindachrjan inaa ixin kain chujni dayée xruꞌe, rugunda sincheꞌe na̱ kain thi thetuꞌan ley. 
GAL.5.4	Ko kain chujni jii ngayaꞌa ra ni xraxaon ixin Ndo Dio sinchetjañeꞌe na̱ jie̱ jeꞌo ixin dithikaon na̱ ley, mee ruchro ixin chunthiaꞌa na̱ ngain Jesucristo ko binchexruxinꞌa na̱ thi jian thixin ngain Ndo Dio. 
GAL.5.5	Aro xra ncheꞌe Espíritu Santo ngajin ná thjengijna ná chunthia ná ixin Ndo Dio sayáa ná inchin chujni jian. 
GAL.5.6	Ko ngathexin kon Cristo, jai irentheꞌa ja̱ chunda ni xruꞌe o chundaꞌa ni xruꞌe. Ko thi renthe ixin chunthia ná ngain Jesucristo, ko mee thi thjengijna ná ixin ruthjueꞌe ná kain chujni.
GAL.5.7	Jaꞌa ra atho jian bagithikaon ra. ¿Kensen binthayaꞌa ra ixin ndakuinthuꞌe ra thi jian juajna? 
GAL.5.8	Jeꞌa Ndo Dio thi binthayaꞌa ra ixin jeꞌe ndo bayáꞌa ra ndo ixin sithikaon ra ndo. 
GAL.5.9	Xraxaon ra ixin “nchion levadura nchegeꞌen nguii nchue niuthja.” 
GAL.5.10	Aro jaꞌan chunthia ngain Ndo Dio ixin tsjengijna ra ndo ixin ruxraxaon ra inchin jaꞌan, aro Ndo Dio sincheꞌe jie̱ chujni jinthayaꞌa ra ko kexeꞌo chujni jinthayaꞌa ra sueꞌen jie̱.
GAL.5.11	Ko jaꞌa ra xro choo ná ixin dithikaon ra Jesucristo, ja̱ xra ruketuan chujni ixin rugayee na̱ xruꞌe diꞌin circuncisión, chujni judío iruningakunaꞌa na̱ ko iruguñaoꞌa na̱ are rukiꞌin na̱ thi juajna ndachrjan ixin unda Cristo beꞌen nganito ntha cruz. 
GAL.5.12	Aro thi chujni nthayaꞌa ra ixin sayéꞌe ra xruꞌe, ¡ncho tunchrijin na̱ nthauꞌe na̱ jeꞌo na̱!
GAL.5.13	Jaꞌa ra xro choo na̱ ixin dithikaon ra Jesucristo, Ndo Dio bayáꞌa ra ixin ley itsetuanꞌa ra, aro jiꞌi ruchroꞌa ixin sincheꞌe ra thi rinao nthauꞌa ra. Icha jian thjueꞌe choo ra ko thjengijna choo ra. 
GAL.5.14	Ko kain thi ndachro ley ixin sincheꞌe chujni, xethjaxin jaꞌin: “Thjueꞌe choo ra inchin thjueꞌe ra nthauꞌa ra.” 
GAL.5.15	Aro ja̱ tencheꞌe ra inchin kuxiigo chrintho ixin neꞌe choo ba ko jine choo ba, ko ja̱ jañaa tencheꞌe ra, jaꞌo ra ndatsjaꞌa choo ra.
GAL.5.16	Mexinxin ndathjo ra: Ncheꞌe ra inchin rinao Espíritu Santo, ko jañaa isincheꞌa ra thi jianꞌa rinao nthauꞌa ra. 
GAL.5.17	Ixin thi jianꞌa rinao nthauꞌe ni, mee rinaoꞌa Espíritu Santo. Ko thi rinao Espíritu Santo, mee rinaoꞌa nthauꞌe ni, ko kayui ningakuꞌen choo, mexinxin chroꞌa ncheꞌe ra thi rinao ra. 
GAL.5.18	Aro ja̱ Espíritu Santo thetuꞌan ra, ley bayée Moisés ixruꞌin juachaxin chunda ngajin ra.
GAL.5.19	Ko tangiꞌa datsuan ni chujni ncheꞌe thi rinao nthauꞌe ixin chujni mee dejuakaꞌo nchrii jeꞌa chriꞌi, ko te na̱ dinthejuakaꞌo choo na̱ ko dikutheꞌa na̱, ko te na̱ ncheꞌe na̱ tsjé thi jianꞌa thiakuꞌen nthauꞌe na̱ ko jianꞌa xraxaon na̱. 
GAL.5.20	Te na̱ nchesayeꞌe na̱ diuchjan dikunchjianxin xro o nthaa, dantunga choo na̱, ningakuꞌen choo na̱, theto na̱, tunchjio na̱, duñaunkjio na̱, ni nchexruxiꞌin theto, ncheketo na̱ chujni ko tunchjeeya na̱ chujni. 
GAL.5.21	Te na̱ chjueꞌe na̱, te na̱ naduenxon choo na̱, te na̱ anto kuan na̱, te na̱ dakeꞌe na̱ kiai nchexin na̱ tsjé thi jianꞌa ko jii icha jianꞌa ncheꞌe na̱. Ko jaꞌan xra rundathjo ra inchin undathjo ra ixin kain chujni nchexruxiꞌin ncheꞌe jiꞌi chroꞌa sixiꞌin na̱ nthi̱ꞌa̱ thi thetuꞌan Ndo Dio.
GAL.5.22	Aro xro chunda ná Espíritu Santo: Espíritu ncheꞌe ixin jaꞌan ná ruthjueꞌe ná kain chujni, jeꞌe ncheꞌe ixin anto ruchaa ná, ncheꞌe ixin chrjuin tsunuꞌe ngain ansean ná, ncheꞌe ixin tsuñaunkuaꞌa ná, ncheꞌe ixin chrjuin runichjee ná kain chujni, ncheꞌe ixin ngain ansean ná sachrjexin ixin tsjengijna ná icha chujni, ncheꞌe ixin ruchunthia ná ngain Ndo Dio, 
GAL.5.23	kai ncheꞌe ixin tsainꞌa ñao ná, kai ncheꞌe ixin sinthoꞌa ná thi rinao nthauꞌa ná. Ko xruꞌin ley ncheꞌe jie̱ ngain thi nchencheꞌe ni Espíritu Santo. 
GAL.5.24	Ko thi chujni dithikaon Cristo, chujni mee ncheꞌa na̱ thi jianꞌa rinao nthauꞌe na̱ ko ncheꞌa na̱ thi jianꞌa xraxaon na̱.
GAL.5.25	Ja̱ Espíritu Santo bindakjan ná inaa chujni narua, jañaa rugunda sithikaon ná kain thi thetuan ná Espíritu. 
GAL.5.26	Ko tsainꞌa ñao ná, sunthuñaoꞌa choo ná ko xruꞌin thi tunchjueꞌe ni seꞌe ngajin ná.
GAL.6.1	Jaꞌa ra xro choo ná ixin dithikaon ra Jesucristo, ja̱ tsiꞌin ra ixin chrujan xan choo ná bincheꞌe thi jianꞌa, jaꞌa ra, xro ncheꞌe ra thi thetuꞌan Espíritu Santo, thjengijna ra xan ko chrjuin nichjeꞌe ra xan ixin isincheꞌa xan thi jianꞌa. Ko tsjeꞌe ra jian runcheꞌe ra thi jianꞌa kai. 
GAL.6.2	Thjengijna choo ra are tedathueꞌe ra tangi, ko jañaa sincheꞌe ra thi thetuꞌan Cristo.
GAL.6.3	Ko are naa chujni tunuꞌe ixin anto renthe, aro ndua rentheꞌa, chujni jiꞌi, jeꞌo jincheyeꞌe anseen. 
GAL.6.4	Icha jian rutsjeꞌe ni nanaa ni a jian thi tencheꞌe ni. Ja̱ jian tencheꞌe ni, chrjuin tsunuꞌe ngain anseen ni, aro tuyaiꞌa ngain thi jincheꞌe inaa chujni. 
GAL.6.5	Ko thi jikininxin sinthoꞌo ná, jaꞌon ná sinthoꞌo ná.
GAL.6.6	Ko thi chujni texrague thi jian juajnee Jesucristo, rugunda tsunchjeeya na̱ thi jian chunda na̱ ngain xi tjague na̱.
GAL.6.7	Ncheyeꞌa ansean ra ixin thi nduaꞌa: xruꞌin chujni nchao tsjanua Ndo Dio ixin thi jeꞌe ni thenga ni, mee satse ni. 
GAL.6.8	Thi chujni thenga jeꞌo thi nchexruxiꞌin nthauꞌe ixin thi kuiakueꞌen nthauꞌe, satse thi ndadeꞌen ni ngathexin kon Ndo Dio. Aro thi chujni ncheꞌe thi rinao Espíritu Santo, ni mee satse thi sechon ni kainxin nchaꞌon ngain Ndo Dio. 
GAL.6.9	Mexinxin jaꞌan ná tsunchrjenꞌa ná sinthoꞌo ná thi jian ixin tsii nchaꞌon satse ná thi jian jikininxin ná, ja̱ tsinthueꞌa ná thi jian tenthoꞌo ná. 
GAL.6.10	Mexinxin are nchao tsjengijna ná chujni, tsjengijna ná na̱, aro icha tsjengijna ná kain ni choo ná, ni dithikaon Jesucristo.
GAL.6.11	Tsjexin ra kexreen yeyexin letra rikji̱n kunixin rana. 
GAL.6.12	Thi chujni ndathjo ra ixin rugunda sayéꞌe ra xruꞌe diꞌin circuncisión, chujni mee jeꞌo ncheꞌe na̱ ixin sithuexin na̱ jian ngain chujni judío, ko jañaa isinchekingaꞌa na̱ na̱ are tjaago na̱ ixin unda beꞌen Cristo ngain ntha cruz. 
GAL.6.13	Ko chujni ujichunda xruꞌe, chujni mee ncheꞌa na̱ kain thi thetuꞌan ley, aro ni mee rinao na̱ ixin jaꞌa ra sayéꞌe ra xruꞌe, kuthimejan nchao tsaꞌin ñao na̱ ixin jaꞌa ra bithikaon ra bayéꞌe ra xruꞌe ngain nthauꞌa ra inchin jeꞌe na̱ ndachro na̱. 
GAL.6.14	Aro jaꞌan rinaoꞌa tsaꞌin ñao ixin jaꞌon. Jaꞌan jeꞌo tsaꞌin ñaꞌo ixin Jesucristo beꞌen ngain ntha cruz. Ko ngain ntha cruz, jaꞌan xraa undabeꞌen na ngain kain thi jianꞌa jii ngain nunthe ko thi jianꞌa tuꞌen ngain nunthe undabeꞌen ixin jaꞌan. 
GAL.6.15	Ixin ja̱ jaꞌan ná chujnii Cristo ná, xruꞌin renthe ja̱ techunda ná xruꞌe o xruꞌin xruꞌe chunda ná; thi icha renthe ixin jaꞌan ná rukjan ná inaa chujni narua ngain Ndo Dio. 
GAL.6.16	Ko kain chujni dithikaon thi thetuꞌan juajna jiꞌi, Ndo Dio tsiakunueꞌe ndo na̱ ko ruchjee ndo na̱ thi chrjuin tsunuꞌe anseen na̱ ko kai jiꞌi sayée ni ndua chujni rajnee Ndo Dio.
GAL.6.17	Ko jai ko kainxin nchaꞌon xruꞌin chujni tsjena chijni, ixin ngain nthauꞌna chunda thi kuniꞌi ixin bakjaago juajnee Nchana Jesucristo.
GAL.6.18	Jaꞌa ra xro choo ná ixin dithikaon ra Nchaa ná Jesucristo, jeꞌe sinchenchaon espiritua ra kainxin ra. Jañaa tsuꞌen.
EPH.1.1	Jaꞌan Pablo na, thi kuinchieꞌe Jesucristo ixin thjiꞌan juajnee. Ko mee kuꞌen ixin Ndo Dio bajon juachaxin. Ko ruaꞌan juajna ngajin ra, xro thinthueꞌa ra nthiee ko dithikaon ra Jesucristo, ko te ra ngain rajna Éfeso. 
EPH.1.2	Ko Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
EPH.1.3	Nthusayeꞌe ná Ndo Dio, Ndudee Nchaa ná Jesucristo, thi binthanchaon ná kunixin kain thi jian thixin ngajni ko ngain Espíritu, ko jiꞌi tuꞌen ixin Cristo. 
EPH.1.4	Ko Ndo Dio ukuinchiaa ná ndo icha saꞌo ke are binchechjian ndo nunthe, ko jeꞌe ndo ukuinchiaa ná ndo jaꞌan ná ixin kjan ná chujnii ndo ko ixruꞌin jianꞌa sinthoꞌo ná ngathexin kon jeꞌe ndo. 
EPH.1.5	Ko ixin anto thjuaa ná ndo binthakininxin ná ndo kjan ná xeꞌen ndo ixin Jesucristo, ko jamee kuꞌen ixin jañaa binao ndo. 
EPH.1.6	Ixin kainxin nchaꞌon sinthusayeꞌe ná Ndo Dio ixin thi anto jian ndo ngajin ná, ko ixin Xeꞌen ndo bayáa ná ndo, thi xan anto thjueꞌe ndo. 
EPH.1.7	Ko jeꞌe xan kjuenga xan ꞌna ixin jaꞌan ná kunixin jnii xan ko bitjañaa ná kain thi jianꞌa binthoꞌo ná. Ko jiꞌi kuꞌen ixin anto thjuaa ná ndo. 
EPH.1.8	Ko Ndo Dio kjuagua ná ndo thi anto thjuaa ná ndo ixin jeꞌe ndo nthaxraxaon ná ndo jian ko nthakinxin ná ndo jian. 
EPH.1.9	Ko jeꞌe binthagatsuan ná thi benuaꞌa ná ko undachro thi rukuꞌen, ko ngain Jesucristo rukuꞌen thi ndachro. 
EPH.1.10	Ko are sinkee nchaꞌon ixin tsuꞌen kain thi undachro ndo ixin sajon ndo juachaxin ixin Jesucristo tsetuꞌen kain thi jii ngajni ko kain thi jii nthiꞌi ngataꞌa nunthe.
EPH.1.11	Ko icha saꞌo ke Ndo Dio binchechjian nunthe, jeꞌe ndo ukuinchiaa ná ndo ixin sayée ná thi ukjuauthexin ndo. Ko Ndo Dio undachro ixin jañaa rukuꞌen, ko jeꞌe ndo, jaan, ncheꞌe ndo thi tjauthexin ndo. 
EPH.1.12	Ko jañaa jaꞌan ná, xro saꞌo bithikaon ná Jesucristo, sinthusayeꞌe ná Ndo Dio ixin kain juachaxin chunda. 
EPH.1.13	Ko ixin jeꞌe, jaꞌa ra kai bithikaon ra are kuiꞌin ra thi juajna ndua, ko juajna mee binthakjan ra inaa chujni narua ixin bithikaon ra Jesucristo, ko jaꞌa ra bayeꞌe ra Espíritu Santo ko mee inchin naa xruꞌe ixin kjan ra chujnii jeꞌe inchin undachro ixin rukuꞌen. 
EPH.1.14	Ko jaꞌa ra bayéꞌe ra Espíritu ko mee tjaago ixin sayéꞌe ra kain thi binthakininxin ra ndo, ruxethjaja ni chujnii ndo ixin thi ukjuenga ndo ꞌna, ko nthusayeꞌe ná ndo ixin kain juachaxin chunda ndo.
EPH.1.15	Ko are jaꞌan kununa ixin jaꞌa ra jian chunthia ra ngain Nchaa ná Jesús ko ixin anto thjueꞌe ra kain ni uchujnii Ndo Dio, 
EPH.1.16	are mee ko jai kainxin nchaꞌon xraxaꞌon ra ko thexruxian Ndo Dio ixin anto chunthia ra ndo. 
EPH.1.17	Jaꞌan danchiaa Ndo Diue Nchaa ná Jesucristo, ndudaa ná, ndo jikininxin kain juasaaya, sinthakinxin ra ndo kunixin Espíritu Santo ko tsinxin ra jian thi jeꞌe ndo rundathjo ra ndo ko ruchunxin ra jian jeꞌe ndo. 
EPH.1.18	Ko kai danchiaa ndo ixin sinchengasaan juaxraxauan ra ixin ruchunxin ra thi techueꞌen ra ko tsunuꞌa ra jian unda bayáꞌa ra ndo. Ko kai ruchunxin ra kain thi anto renthe dajon Ndo Dio ngain chujnii ndo. 
EPH.1.19	Ko kai rinaꞌo ruchunxin ra ixin xruꞌin thi tuyaꞌi thi jié juachaxiin Ndo Dio, thi juachaxin thjengijna ná. Ko xrajeꞌo juachaxin jiꞌi binchegunda Ndo Dio 
EPH.1.20	are binchexechon Jesús ngayexin ni ndadigeꞌen ko bakeꞌe ndo ngain rajianxin ndo nthi̱ꞌa̱ ngajni. 
EPH.1.21	Ko Jesús bayée juachaxin mee ixin thetuꞌen kain thi thetuꞌan nthi̱ꞌa̱ ngajni ko nthiꞌi ngain nunthe ko jeoꞌa ngain nchaꞌon teꞌi thetuꞌan, kai tsetuꞌan are rukjan tsii inaa. 
EPH.1.22	Ko Ndo Dio chjee juachaxin Cristo tsetuꞌan kain, ko kai bakeꞌe ndo Cristo ixin tsetuꞌan ni niꞌngo, ni udithikaon. 
EPH.1.23	Ko kain ni udithikaon kjan na̱ inchin nthauꞌe Cristo. Ko Cristo thi thetuꞌan kain, mexinxin ningue jichunda kain.
EPH.2.1	Are saꞌo jaꞌa ra binthe ra xraa chujni undadigeꞌen ixin thi jianꞌa bancheꞌe ra, 
EPH.2.2	ko jaꞌa ra bancheꞌe ra inchin ncheꞌe chujni dithikaonꞌa Jesucristo, ko bagithikaon ra kain thi baketuꞌan espíritu baketuꞌan icha espíritu jianꞌa ko jeꞌe thi nchencheꞌe chujni ixin dithikaonꞌa na̱ ngain Ndo Dio. 
EPH.2.3	Ko are icha saꞌo kai jaꞌan ná banthoꞌo ná xraa jeꞌe na̱, ixin banthoꞌo ná thi jianꞌa bakiakuꞌen ná ko thi jianꞌa baxraxaon ná. Mexinxin jaꞌan ná bekininxin ná rugayee ná jie̱ sincheꞌe Ndo Dio ngain icha chujni. 
EPH.2.4	Aro Ndo Dio anto kuiakunuaa ná ndo ixin anto thjuaa ná ndo, 
EPH.2.5	maski jaꞌan ná xraa chujni undadigeꞌen ixin thi jianꞌa banthoꞌo ná. Aro jeꞌe binthakjan ná inaa chujni narua, are binchexechon ndo Cristo, ko isayeꞌa ná jie̱ ixin thi anto thjuaa ná Ndo Dio. 
EPH.2.6	Ko jiꞌi ruchro ixin Ndo Dio binthaxechon ná ndo are binchexechon ndo Jesucristo, ko ukuiin ná ndo jaꞌan ná chrikee Jesucristo nthi̱ꞌa̱ ngajni. 
EPH.2.7	Ko jañaa bincheꞌe ndo ixin sikon kain chujni sigeꞌe ndue rejngi ixin anto thjuaa ná ndo ko anto tsjé thi jian ncheꞌe ndo ngajin ná ixin dithikaon ná Cristo Jesús. 
EPH.2.8	Ixin thi anto thjuaꞌa ra Ndo Dio, jaꞌa ra bitjañaꞌa ra jie̱, jeꞌo ixin chunthia ra ngain ndo ko jeꞌa ixin runcheꞌe ra tsjé thi jian. Jiꞌi kuꞌen ixin thi binthathuan ná Ndo Dio. 
EPH.2.9	Ko kuenꞌa jiꞌi ixin thi jian ncheꞌe chujni, mexinxin xruꞌin chujni tsaꞌin ñao. 
EPH.2.10	Ixin Ndo Dio binthachjian ná ko Jesucristo binthakjan ná inaa chujni narua ixin sinthoꞌo ná thi jian nthiꞌi ngain nunthe, inchin jeꞌe undachro ixin rukuꞌen are icha saꞌo.
EPH.2.11	Ko xraxaon ra jaꞌa ra ixin kexreen bancheꞌe ra; jeꞌa judío ra ixin jañaa guan ra ko nthagiꞌin ra na̱ chujni chundaꞌa xruꞌe, jañaa ndathjo ra chujni judío, ni nchegayee choo xruꞌe kunixin raa na̱. 
EPH.2.12	Ko xraxaon ra ixin jaꞌa ra bagithikaonꞌa ra Jesucristo, kjín binthexin ra ngain ni judío, ko bechunxinꞌa ra thi kjuauthexin Ndo Dio ngain Abraham ixin thi jian ndachro ndo rugajon ndo, ko bachunthiaꞌa ra Ndo Dio ko bechunxinꞌa ra ndo. 
EPH.2.13	Aro jai, ixin Cristo Jesús, jaꞌa ra xro kjín binthexin ra ngain Ndo Dio, ukunchieꞌen ra ngain ndo ixin Jesucristo beꞌen ngain ntha cruz ko bingo jnii. 
EPH.2.14	Ko Jesucristo, thi nchekunuꞌe chrjuin ngain ansean ná, bincheꞌe ixin ni judío ko ni jeꞌa judío binchekjan na̱ nakua rajna ixin Jesucristo kunxanthe thi baningakuꞌen choo na̱. 
EPH.2.15	Are Jesús beꞌen, jeꞌe kunxanthe thi kukueꞌen ni judío ko thi baketuꞌan ley bayée Moisés. Ko jañaa bincheꞌe ixin ni judío ko ni jeꞌa judío kjan na̱ nakua rajna ko kjan na̱ chujnii jeꞌe ko sakao choo na̱. 
EPH.2.16	Ko ixin Cristo beꞌen nganito ntha cruz, binchexanthe thi baningakuꞌen choo ni jeꞌa judío ko ni judío, ko ni teꞌi kjan ná inchin nakua chujni. Ko Ndo Dio binchetjaaña jie̱ ko jian sinthe na̱ ngathexin kon ndo.
EPH.2.17	Ko Jesucristo juii ngataꞌa nunthe jiꞌi ixin kjuaago thi jian juajna nchekunuꞌe chrjuin ngain anseen ni, ko juajna jiꞌi uxraguꞌa ra, xro kjín binthexin ra ngain Ndo Dio, ko kai xrague ni chiaon binthexin ngain ndo. 
EPH.2.18	Ko ixin Jesucristo kainxin ná unchao tsunchieꞌen ná ngain Ndo Dio Ndudaa ná ixin chunda ná xrajeꞌo Espíritu Santo. 
EPH.2.19	Mexinxin jai jaꞌa ra ijeꞌa chujni chunxinꞌa ni ko kjín dithuꞌe rajnee. Jai jaꞌa ra uchujni rajnee ni udithikaon Ndo Dio ko ukjan ra ni nchianduꞌa ndo. 
EPH.2.20	Ko jaꞌa ra inchin naa nchia jié jingathjen suji ixin te ra ngataꞌa thi xro xenga saꞌo, xro binthekiin kain ni saꞌo kuinchieꞌe Jesús ko ni bagayée juajnee Ndo Dio, ko thi xro icha renthe ko keꞌe nchia, mee Jesucristo. 
EPH.2.21	Ko Jesucristo mee thi xro xenga saꞌo ko ngataꞌa xro jiꞌi jidithe thjarioꞌo ko jian jitunchjian naa niꞌngo, sikunja ni naa niꞌngo ncheꞌe jian ixin jii ngain Jesucristo. 
EPH.2.22	Ko jañaa jaꞌa ra, inchin niꞌngo jitunchjian ixin te ra ngain Jesucristo, ko kjan ra inchin nakua nchia thi nchao seꞌe Espiritue Ndo Dio.
EPH.3.1	Jaꞌan Pablo na jiaxin na ixin tjaago juajnee Jesucristo, ko thi tjaago jiꞌi tsjengijna ra jaꞌa ra xro jeꞌa judío ra. 
EPH.3.2	Ko jaꞌa ra unuꞌa ra ixin Ndo Dio kuetunna ixin rundathjo ra, thi jeꞌe undachro runcheꞌe ngajin ra ixin anto thjuaꞌa ra. 
EPH.3.3	Ko jeꞌe ndo kjuaguꞌna ndo thi undachro ndo runcheꞌe ndo ko xruꞌin kensen benuꞌe, ko jiꞌi jaꞌan undathjo ra nchion ngain thi xroon ukji̱ꞌan ra. 
EPH.3.4	Ko are jaꞌa ra tsjao ra xroon mee, jaꞌa ra tsunuꞌa ra ixin jaꞌan chunxin thi benueꞌa chujni ko thi benueꞌa na̱ ukuꞌen ngain Jesucristo. 
EPH.3.5	Ko thi benueꞌa na̱ xruꞌin chujni xrague are icha saꞌo, aro jai Ndo Dio ukjuague kain ni kuinchieꞌe Jesús saꞌo ko ni dayée juajnee Ndo Dio ixin Espíritu Santo. 
EPH.3.6	Ko jiꞌi xruꞌin kensen benuꞌe: Chujni jeꞌa judío kai sayée na̱ thi bikininxin jeꞌo ni judío ko rukjan na̱ xraa nakua rajna, ko kain na̱ yaꞌi sayée na̱ thi ndachro Ndo Dio ixin rugajon ndo, jeꞌo ixin sithikaon ni juajnee Jesucristo. 
EPH.3.7	Ko Ndo Dio binchethunna ndo juachaxin ixin sinthaꞌa xree ndo, maski jaꞌan bikininxinꞌa na rugayaa juachaxin. Ko jañaa kjuaago ndo thi kuiakunuana ndo ko thi jié juachaxin chunda ndo.
EPH.3.8	Maski jaꞌan tununa thi icha rentheꞌa na ngagee kain chujnii Ndo Dio, aro jeꞌe ndo chjana ndo juachaxin jiꞌi ixin tsjagua chujni jeꞌa judío thi jian juajnee Jesucristo, thi juajna icha renthe jii ko xruꞌin tuyaꞌi. 
EPH.3.9	Ko kai kuetunna Ndo Dio ixin jian rukjagua chujni thi undachro ndo runcheꞌe ndo thi benueꞌa chujni are usee ixin jañaa binao ndo, ndo binchechjian kainxin thi jii. 
EPH.3.10	Ko jiꞌi kuꞌen ixin jai kain chujni dithikaon Jesucristo tsjague na̱ kain ángel chunda juachaxin nthi̱ꞌa̱ ngajni ixin tsunuꞌe ángel thi jié juaxraxauen Ndo Dio ixin jeꞌe ndo nuꞌe ndo kain. 
EPH.3.11	Ko Ndo Dio bincheꞌe kain jiꞌi inchin jeꞌe xraxaon runcheꞌe are nakuexinxon beꞌe kain ixin Nchaa ná Jesucristo. 
EPH.3.12	Ko ixin Jesucristo ko ixin uchunthia ná ngain jeꞌe, jaꞌan ná uchunda ná juachaxin tsunchieꞌen ná ngain Ndo Dio. 
EPH.3.13	Mexinxin jaꞌan nthatsaꞌan ñao ra dinthechinꞌa ra ixin jaꞌan jiaxinna. Jiꞌi jitunna ixin ndathjo ra thi jian juajnee Jesucristo, ko icha jian taꞌin ñao ra ixin jiꞌi.
EPH.3.14	Ko ixin kain thi jituꞌen jiꞌi, jaꞌan darithuxin ngathexin kon Ndo Dio, Ndudee Nchaa ná Jesucristo. 
EPH.3.15	Ko Ndo Dio thi Ndudaꞌa ixin kain chujni te nthiꞌi ngataꞌa nunthe ko kain thi jii nthi̱ꞌa̱ ngajni. 
EPH.3.16	Jaꞌan nthatsaan ñao Ndo Dio ixin thi renthe ko jié juachaxin chunda ndo, ruchjaa ra ndo juachaxin ko sinthasuji ra kunixin Espiritue ndo, 
EPH.3.17	ko ixin chunthia ra ngain Jesucristo, jeꞌe seꞌe ngain ansean ra, inchin nueꞌe naa nthaa niꞌnga jixenga ntha, jañaa tsusuji ra ko thjueꞌe choo ra. 
EPH.3.18	Ko jañaa jaꞌa ra ko icha chujni dithikaon jeꞌe, nchao tsinxin ra jian kexreen tunxin, jininxin, ningaxin ko nuinxin thi anto thjuaa ná Jesucristo. 
EPH.3.19	Ko kai ruchunxin ra kexreen jeꞌe anto thjuaa ná, maski xruꞌin chujni thinxin kexreen jiexin thi anto thjuaa ná Ndo Dio, ko ruchunda ná kain thi dajon ndo.
EPH.3.20	Ko jeꞌe ndo thi chunda ndo juachaxin ixin sincheꞌe ndo icha tsjé ke thi jaꞌan ná danchieꞌe ná ndo, o icha ke thi jaꞌan ná xraxaon ná ixin juachaxiin Ndo Dio jii ngajin ná thjengijna ná, 
EPH.3.21	ko nthusayeꞌe ná Ndo Dio kain ná xro dithikaon ná Jesucristo, kainxin nchaꞌon. Jañaa tsuꞌen.
EPH.4.1	Ko jaꞌan jiaxinna ngain nduꞌa xiiso ixin tjaago thi jian juajnee Nchaa ná Jesucristo, nthatsaꞌan ñao ra ncheꞌe ra thi jian inchin jikininxin sincheꞌe chujni ukuinchieꞌe ko baye̱e Ndo Dio. 
EPH.4.2	Ko tainꞌa ñao ra; icha jian chrjuin nichjeꞌe choo ra, ko tuñaunkuaꞌa ra ko thixiꞌan ra kain thi tangi ixin thjueꞌe choo ra. 
EPH.4.3	Ncheꞌe ra ixin kainxin nchaꞌon jian dakjioꞌo choo ra inchin xraa nakua chujni ixin Espíritu Santo thi thjengijna ra. 
EPH.4.4	Jaꞌa ra inchin nakua chujni, ko nakua Espíritu Santo jii, jañaa Ndo Dio bayáꞌa ra ndo ixin ruchunthia ra jeꞌo ngain ndo ixin rukjan ra naa chujni narua. 
EPH.4.5	Ko jii nakuaxinxon Nchaa ná, ko ngain nakua thi chunthia ná ko xrajeꞌo bigithe ná kain ná. 
EPH.4.6	Jii nakuaxinxon Ndo Dio, Ndudee kainxin chujni, jeꞌe thi thetuꞌan kain, ko jeꞌe nchegunda chujni ixin ncheꞌe xree ko jeꞌe jii ngajin ná.
EPH.4.7	Aro nanaa ná Jesucristo chjaa ná jejee xree inchin jeꞌe binao. 
EPH.4.8	Inchin chro Xroon jitaxin juajnee Ndo Dio:
EPH.4.8	Jeꞌe sakuajiin ngajni, ko bikiaxiꞌin thi ningakuꞌen jeꞌe,
EPH.4.8	ko bajon jejee juachaxin ngain chujni dithikaon ngain jeꞌe.
EPH.4.9	¿Ko athinxin ra keꞌe ruchro thi “jeꞌe sakuajiin”? Jiꞌi ruchro ixin jeꞌe saꞌo xinkajin ngain nunthe. 
EPH.4.10	Ko xrajeꞌo thi xinkajin, mee thi sakuajiin icha nui nthi̱ꞌa̱ ngajni ko jañaa jeꞌe thi thetuꞌan kain. 
EPH.4.11	Ko jeꞌe bajon jejee juachaxin ko kanxion na̱ binchegiꞌin na̱ apóstol, ni kuinchieꞌe Jesucristo, ko ikanxion na̱ chujni bagayée juajnee Ndo Dio, ko ikanxion na̱ chujni tjaago thi jian juajnee ndo, ko ikanxion na̱ ni dakuꞌen ni niꞌngo ko ikanxion na̱ ni tjaago. 
EPH.4.12	Ko kain juachaxin jiꞌi dajon Jesucristo ngain chujnii ixin jian sincheꞌe na̱ xree ixin ruxragua ná, ko jaꞌan ná thi ningue Jesucristo, icha tsusuji ná, 
EPH.4.13	rukjanja ná kain ná, xro dithikaon ná inchin nakua chujni ixin chunthia ná ko satsuan ná jian xeꞌen Ndo Dio. Ko jañaa rukjan ná chujni ncheꞌe ko thinxin kain thi jian, jañaa inchin Jesucristo jian. 
EPH.4.14	Ko isuntheꞌa ná inchin xan nchinnchinchjan thentuxiꞌin xan nanao thi xraxaon xan. Jañaa chujni tjaago thi nduaꞌa rinao tsentuxian ná juaxraxaon ná, ko nthayaa ná na̱ ixin xraa chrjuin ncheꞌe na̱. 
EPH.4.15	Icha nchao runichja ná thi ndua ko thjueꞌe choo na̱ ixin chunthia ná Jesucristo, ko jañaa kain thi sinthoꞌo ná tsjaago ixin nthoꞌo na̱ xraa Cristo, ko jeꞌe thi thetuꞌen ni niꞌngo. 
EPH.4.16	Ko jeꞌe ncheꞌe ixin ni niꞌngo icha tsusuji na̱ ixin thi jejee xra ncheꞌe na̱, ko jeꞌe thi thetuꞌan sinchekaꞌo choo na̱ xra jian. Ko jañaa ni niꞌngo tsusuji na̱ ixin thjueꞌe choo na̱.
EPH.4.17	Ko jiꞌi thi undathjo ra ko rithetuꞌan ra kunixin juachaxiin Nchaa ná Jesucristo, ixin incheꞌa ra inchin chujni dithikaonꞌa Cristo ixin ncheꞌe na̱ thi xruꞌin xree xraxaon na̱. 
EPH.4.18	Ko chujni teꞌi juaxraxauen na̱ xraa naxin xeꞌe jii ixin xruꞌin thinxin na̱ ko atho nchecha anseen na̱, mexinxin chroꞌa kjan na̱ inaa chujni narua ko nueꞌa na̱ keꞌe rinao Ndo Dio ixin sincheꞌe na̱. 
EPH.4.19	Ko itusueꞌa na̱ ixin kain thi jianꞌa ncheꞌe na̱, ko xrajon na̱ ncheꞌe na̱ kain thi jianꞌa, ko chee na̱ ngain thi jié juasuaxin ncheꞌe na̱.
EPH.4.20	Aro jaꞌa ra jeꞌa jañaa kuangi ra are xraguꞌa ra ixin Jesucristo, 
EPH.4.21	ja̱ nduaxin jaꞌa ra kuinxin ra ko kuangi ra are xraguꞌa ra ixin jeꞌe, ixin thi ndua jii ngain Jesús. 
EPH.4.22	Mexinxin jai jaꞌa ra incheꞌa ra kain thi jianꞌa bancheꞌe ra are saꞌo. Thinthuꞌe ra thi jianꞌa bancheꞌe ra ko thi juaxraxaon jianꞌa banthayaꞌa ra ixin bancheꞌe ra thi jianꞌa. 
EPH.4.23	Rugunda kjan ra chujni jian juaxraxauen ko jian ngain anseen, 
EPH.4.24	ko inchin dinthengaꞌa ra luntho rua, jañaa kjan ra chujni narua ko ncheꞌe ra jian inchin rinao Ndo Dio, ko tjaago ra ixin jaꞌa ra ncheꞌe ra jian ko ncheꞌe ra inchin jikininxin.
EPH.4.25	Mexinxin inichjaꞌa ra thi nduaꞌa, icha jian nichja ra thi ndua ngain kain chujni ixin jaꞌan ná xraa nakua chujni ngain Jesucristo. 
EPH.4.26	Are duñao ra ncheꞌa ra thi jianꞌa, ko tanchrjandaꞌa ra ixin tsjexin nchaꞌon ko xra teduñao ra. 
EPH.4.27	Ko thjexinꞌa ra ixin nchiijin sinthayaꞌa ra.
EPH.4.28	Ja̱ chrujan ra xra theꞌe ra, jai itheꞌa ra, icha jian ncheꞌe ra xra sachaxin ra tumia ra ko jañaa ruchunda ra thi tsjengijnanxin ra chujni nua. 
EPH.4.29	Nichjakuaꞌa ra ko tengaꞌa ra reka, icha jian tangi ra nichja ra thi jian inchin jikininxin, ko jañaa chujni tsiꞌin tsunchaon na̱ ko tsjengijna ra na̱.
EPH.4.30	Xruꞌin thi jianꞌa ncheꞌe ra ixin sechiin Espíritu dajon Ndo Dio, ixin Ndo Dio ruaꞌan Espíritu jiꞌi ngajin ra ixin sikunxin ni ixin jaꞌa ra uchujnii ra ndo, tsija nchaꞌon are tsii Cristo ko ixruꞌin thi jianꞌa sincheꞌe ra.
EPH.4.31	Tenchjianꞌa ra ngain ansean ra juachjaon, thi tuñauꞌe choo ra, thi tuyauthe choo ra, thi jianꞌa chruache choo ra ko kain thi jianꞌa ncheꞌe ra. 
EPH.4.32	Icha jian, kjan ra jian chujni ko thiakunueꞌe choo ra ko nchetjañeꞌe choo ra kain, jañaa inchin Ndo Dio binthatjañaꞌa ra ndo ixin bithikaon ra Jesucristo.
EPH.5.1	Jaꞌa ra uxeꞌen Ndo Dio, xan anto thjueꞌe ndo, mexinxin ncheꞌe ra inchin jeꞌe ndo ncheꞌe ndo. 
EPH.5.2	Thjueꞌe choo ra, jañaa inchin Jesucristo thjuaa ná, ko xrajon beꞌen ixin jaꞌan ná ixin bitjañaa ná thi jianꞌa banthoꞌo ná, jañaa inchin baguen na̱ kuleko ixin bagitjañenxin na̱, ko banchesayexin na̱ Ndo Dio inchin naa thi anto chrjuin xrajni.
EPH.5.3	Ko ixin jaꞌa ra uchujnii Ndo Dio ra, ngayaꞌa ra ijikininxinꞌa tsiꞌin ni ixin dinthechrikoꞌo ra nchrii jeꞌa chriꞌa ra o xii jeꞌa xixiꞌa ra, o ixin tencheꞌe ra thi jianꞌa xraxaon ra o ixin anto thiakuꞌen ra sinthechunda ra tsjé tumi. 
EPH.5.4	Tengaꞌa ra reka, nichjakuaꞌa ra thi xruꞌin xree ko thekinꞌa ra chijni kunixin reka ixin chujnii Ndo Dio jikininxinꞌa runichja na̱ jañaa; icha jian thexruxiꞌin ra Ndo Dio. 
EPH.5.5	Ko tunuꞌa ra jian ixin chujni dejuakaꞌo nchrii jeꞌa chriꞌi o xii jeꞌa xixiꞌi, o anto jianꞌa ncheꞌe, o anto thiakuꞌen sechunda tsjé tumi, ko jiꞌi inchin ja̱ runchesayeꞌe diuchjan dikunchjianxin xroo o nthaa. Ko kain chujni ncheꞌe jiꞌi chroꞌa sixiꞌin na̱ thi thetuꞌan Cristo ko Ndo Dio. 
EPH.5.6	Dithuaxinꞌa ra ixin sinthayaꞌa ra chujni nichja thi xruꞌin xree ixin jiꞌi thixin thi anto suji jie̱ ncheꞌe Ndo Dio ngain thi chujni dithikaonꞌa ndo. 
EPH.5.7	Dixintheꞌa ra ko ncheꞌa ra inchin jeꞌe na̱.
EPH.5.8	Are saꞌo jaꞌa ra binthe ra ngain thi naxin xeꞌe, aro jai ixin dithikaon ra ko te ra ngain Jesucristo, ute ra ngain thi dingasaan 
EPH.5.9	ixin Espiritue ndo thjengijna ni ncheꞌe ni thi jian inchin jikininxin ko thjengijna ni chujni ko nthanichja ná jeꞌo thi ndua. 
EPH.5.10	Ko ncheꞌe ra jeꞌo thi rinao Nchaa ná Jesucristo. 
EPH.5.11	Dixintheꞌa ra ko ncheꞌa ra thi jianꞌa ncheꞌe chujni chunxinꞌa Ndo Dio, icha jian ndache ra na̱ ko nchesatheꞌe ra na̱ ixin jeꞌa jian thi tencheꞌe na̱. 
EPH.5.12	Ko anto chjee ni juasuaxin are nichja ni ixin thi jeꞌe na̱ jimao ncheꞌe na̱. 
EPH.5.13	Ko are thi dingasaan tjaago ixin nchaoꞌa jii, jañaa tatununxin ixin nchaoꞌa beꞌe. 
EPH.5.14	Mexinxin ndachro ngain Xruen ndo:
EPH.5.14	Xingamaꞌa, jaꞌa ke tarichrin,
EPH.5.14	dingathjenxin ngayee ni ndadigeꞌen,
EPH.5.14	ko Jesucristo sinthangasaꞌan.
EPH.5.15	Tsjeꞌe ra jian kexreen tencheꞌe ra. Ncheꞌa ra inchin chujni rinaoꞌa dithikaon, icha jian ncheꞌe ra inchin chujni chunxin thi jian. 
EPH.5.16	Ko are nchao sincheꞌe ra thi jian, ncheꞌe ra thi jian ixin ngain nchaꞌon teꞌi anto tsjé thi jianꞌa jituꞌen. 
EPH.5.17	Ko ncheꞌa ra xraa chujni xraxaonꞌa, icha jian thinxin ra keꞌe rinao Ndo Dio sincheꞌe ra. 
EPH.5.18	Kuanꞌa ra ixin thi kuan ni ndanchetjajin juaxraxauen ni. Icha jian tjaago ra ixin Espíritu Santo thjengijna ra. 
EPH.5.19	Nchesuji choo ra kunixin salmo, ko tsje ra himno ko coro, ko jañaa nchesayeꞌe ra Nchaa ná kunixin ansean ra. 
EPH.5.20	Ko thexruxiꞌin ra Ndo Dio Ndudaa ná ixin kain thi tuꞌen, kunixin juachaxiin Nchaa ná Jesucristo.
EPH.5.21	Dithikaon choo ra, ixin Ndo Dio jikininxin juasaaya. 
EPH.5.22	Jaꞌa ra xro nchrii ra dithikaon ra thi tsetuꞌan ra xixiꞌa ra, jañaa inchin dithikaon ra ngain Jesucristo 
EPH.5.23	ixin thi xii jikininxin thetuꞌan ngain nchri chriꞌi, jañaa inchin Jesucristo thetuꞌan ngain ni niꞌngo, ixin kain ná, xro dithikaon ná, kjan ná inchin nthauꞌe jeꞌe, ko jeꞌe binthakjan ná inaa chujni narua. 
EPH.5.24	Ko jañaa inchin kain chujnii Jesucristo dithikaon na̱ thi thetuꞌan jeꞌe, jañaa kai, kain nchrii sithikaon nchra thi tsetuꞌan xixiꞌi nchra.
EPH.5.25	Jaꞌa ra xro xii ra thjueꞌe ra chriꞌa ra, jañaa inchin Jesucristo thjueꞌe ko xrajon beꞌen ixin ni niꞌngo, 
EPH.5.26	ko jiꞌi bincheꞌe ixin kjan ná jian chujni ngathexin kon Ndo Dio. Ko jeꞌe bintharua ná ixin bigithe ná ngain jinda ko ixin kuinxin ná juajnee ndo. 
EPH.5.27	Ko jañaa bincheꞌe ixin jeꞌe sakeꞌe ná ngathexin kon jeꞌe inchin niꞌngo anto chrjuin ko xruꞌin thi jianꞌa jii ngain, xraa naa luntho narua ko dikuliguiꞌa luntho. Ko juxon ná, xro chujni jian ná, sunthe ná ngain jeꞌe. 
EPH.5.28	Ko jañaa ni xii rugunda ruthjueꞌe xa nchrichriꞌi xa, jañaa inchin thjueꞌe xa nthauꞌe xa. Ko thi xii thjueꞌe nchrichriꞌi, thjueꞌe xa nthauꞌe xa. 
EPH.5.29	Ixin xruꞌin chujni ningakuꞌen nthauꞌe; icha jian chjee nthao thi rugundeꞌe nthao ko dakuꞌen nthao, jañaa inchin Jesucristo ncheꞌe ngain ni niꞌngo, 
EPH.5.30	ixin jaꞌan ná kjan ná nthauꞌe Cristo, inchin naa ruthee o raa. 
EPH.5.31	Mexinxin ndachro ngain Xruen Ndo Dio: “Xii sachrjendeꞌe xa ndudee xa ko janee xa, ixin sekao xa chriꞌi xa, ko kayui na̱ rukjan na̱ inchin nakua chujni.” 
EPH.5.32	Ko jiꞌi naa thi benueꞌa chujni ko anto renthe, ko jaꞌan rinichja ixin Jesucristo ko ixin ningue. 
EPH.5.33	Aro kai ruchro ixin nanaa ra thjueꞌe ra nchrichriꞌa ra, inchin thjueꞌe ra nthauꞌa ra. Ko jaꞌa ra xro nchrii ra chundeꞌe ra juasaaya xixiꞌa ra.
EPH.6.1	Ko jaꞌa ra xro xan nchinnchinchjan, dithikaon ra ndudaa ra ko janaa ra, inchin jikininxin sincheꞌe chjan dithikaon Jesucristo. 
EPH.6.2	“Chundeꞌe ra juasaaya ndudaa ra ko janaa ra” ixin jiꞌi naa thi kuetuꞌan Ndo Dio, ko jiꞌi thi saꞌo dajin ixin jian tsjiꞌi ni, ja̱ sithikaon ni, 
EPH.6.3	ko jian sinthe ni ko tsjé nano seꞌe ni ngataꞌa nunthe jiꞌi.
EPH.6.4	Ko jaꞌa ra, xro ndudaꞌa ra, ncheñaunkuaꞌa ra xaꞌan ra; icha jian nchekueꞌen ra xan sithikaon xan kain thi tsetuꞌen ra xan, ko nchekueꞌen ra xan kexreen sithikaon xan Nchaa ná Jesucristo.
EPH.6.5	Ko jaꞌa ra xro kueꞌna ra naa xi najni, dithikaon ra thi tsetuꞌan ra ni najnia ra nthiꞌi ngataꞌa nunthe, dithikaon ra na̱ kunixin juasaaya, ko xraguꞌen ra na̱, ko ansean ra sachrjexin ixin sithikaon ra na̱. Jañaa inchin ja̱ rujincheꞌe ra xree Jesucristo.
EPH.6.6	Dingaxin ñao ra ncheꞌe ra xree na̱ ko jeꞌa jeꞌo are tatetsjeꞌe na̱ ixin sithuaxin ra jian ngain xa, icha jian ncheꞌe ra xra inchin ni nchexree Jesucristo ixin ngain anseen ni dachrjexin ncheꞌe ni thi rinao Ndo Dio. 
EPH.6.7	Ko jian ncheꞌe ra xra, jañaa inchin runcheꞌe ra xree Nchaa ná ko jeꞌa inchin ncheꞌe ra ngain chujni. 
EPH.6.8	Ixin jaꞌa ra unuꞌa ra ixin Jesucristo ruchjaa ra thi jikininxin sacha ra ixin kain thi jian ncheꞌe ra, maski ncheꞌe ra xra ngain xi najni o xruꞌin xi najni chunda ra.
EPH.6.9	Ko jaꞌa ra, xro najni ra, xrajeꞌo ncheꞌe ra ngain ni nchexraa ra, ko inchexraonꞌa ra na̱. Xraxaon ra jian ixin jaꞌa ra ko jeꞌe na̱ xrajeꞌo nakua Nchaa ra thjen ngajni chunda ra ixin jeꞌe tsjeꞌa kensen icha renthe ixin kain ná xrajeꞌo renthe ná.
EPH.6.10	Ko xrarundathjo ra, jaꞌa ra xro choo ná, tusuji ra kunixin juachaxin dajon Nchaa ná ko ixin dithikaon ra ngain jeꞌe ndo. 
EPH.6.11	Ko nchegunda ra kain juachaxin chjaa ra Ndo Dio, inchin chia dengaa ni theto, ixin jañaa suji sinthe ra are nchiijin sinao sinthayaꞌa ra. 
EPH.6.12	Ixin jeꞌa chujni thetukoꞌo ná, thi tethetukoꞌo ná mee espíritu jianꞌa. Ko espíritu mee chrji ngatauꞌen chrintho, ko espíritu mee chunda juachaxin thetuꞌan nthiꞌi ngataꞌa nunthe. 
EPH.6.13	Mexinxin jaꞌa ra dayéꞌe ra kain juachaxin dajon Ndo Dio, ko mee inchin chia dengaa ni theto, jañaa kai nchao tsixiꞌan ra are tsii nchaꞌon tangi tsuꞌan ra, ko are utsixiꞌan ra kain, dinthe ra suji kainxin nchaꞌon. 
EPH.6.14	Ko dinthe ra suji, xraa xi soldado dinthedunga rua, jañaa tenchjiꞌan ra thi ndua chjaa ra Ndo Dio. Ko thi jian ncheꞌe ra tsjengijna ra, inchin thi chia dinthengaa xi soldado ixin diduꞌa xa chijno are theto xa. 
EPH.6.15	Tjaago ra thi jian juajna nchekunuꞌe chrjuin anseen ni ixin mee thi jian juajna, jañaa inchin xi soldado jichjanga xa theruee xa ixin tsji xa tseto xa. 
EPH.6.16	Ko thi icha rugunda, ixin jaꞌa ra chunthia ra ngain Ndo Dio, ko mee inchin naa chia jié kayakuenxin ra kain chijno jianꞌa jiyaa xruꞌi ruruaꞌan ra nchiijin, jañaa inchin chia kayakuenxin xi soldado chijno tja xi thetukaꞌo xa. 
EPH.6.17	Ko thi ukjan ni inaa chujni narua, mee inchin naa chia nchekjinga jaa ra, inchin xi soldado. Ko juajnee Ndo Dio nchegunda ra inchin chia taade, ixin yaa thi chjaa ra Espíritu Santo. 
EPH.6.18	Ko nchetseꞌen ra ñao Ndo Dio ixin nchao sincheꞌe ra kain thi jian; ko kainxin nchaꞌon danchieꞌe ra ndo kunixin juachaxiin Espíritu Santo. Ko kain nchaꞌon tsjeꞌe ra jian thi ncheꞌe ra ko tunchrjenꞌa ra ixin danchieꞌe ra ndo ixin kain chujni chunthia ngain ndo. 
EPH.6.19	Kai nchetseꞌen ra ñao Ndo Dio ixin rundachjejin na ndo thi jaꞌan runichja ko ruxraonꞌa na are rundathjan icha chujni juajnee ndo, thi juajna bechunxinꞌa na̱ are saꞌo. 
EPH.6.20	Ko Ndo Dio chjana xra ixin nichja juajna jiꞌi. Ko mexinxin jiaxinna jai ngain nduꞌa xiiso. Nchetseꞌen ra ñao Ndo Dio ixin tsjengijna na ixin ruxraonꞌa na rundathjan icha chujni thi jian juajnee ndo, inchin jikininxin.
EPH.6.21	Tíquico xan choo ná, xan anto thjueꞌe ná ixin dithikaon xan Jesucristo, xan thjengijna ná kainxin nchaꞌon ngain xree Jesucristo. Jeꞌe xan tsekiꞌan ra xan kain thi jitunna ko kain thi rinthaꞌa. 
EPH.6.22	Mexinxin jaꞌan ruaꞌan Tíquico ngajin ra ixin rundathjo ra kexreen te ná jaꞌan ná nthiꞌi, ko jañaa jaꞌa ra ruchaꞌa ra.
EPH.6.23	Ko Ndo Dio Ndudaa ná ko Nchaa ná Jesucristo ruchjee ni choo ná, ni dithikaon Jesucristo, thi chrjuin tsunuꞌe anseen na̱, ko thi ruthjueꞌe choo na̱ ko thi ruchunthia na̱. 
EPH.6.24	Ko Ndo Dio sinchenchaon kain chujni thjueꞌe Nchaa ná Jesucristo, thi ni xruꞌin nchaꞌon thinthuꞌe na̱ thi thjueꞌe na̱ Jesucristo. Jañaa tsuꞌen.
PHP.1.1	Jaꞌan Pablo ko Timoteo ni nchexree Jesucristo chjaꞌa ra juajna kain ra xro dithikaon ra Jesucristo ngain rajna Filipos, ko kain ni thetuꞌan niꞌngo ko thjengijna ni thetuꞌan. 
PHP.1.2	Ndo Dio Ndudaa ná ko Nchaa ná Jesucristo, sinthanchaon ra ko ruchjaa ra thi chrjuin tsunuꞌe ansean ra.
PHP.1.3	Thexruxian Ndo Dio are xraxaꞌon ixin jaꞌa ra. 
PHP.1.4	Ko jaꞌan anto chaꞌna are nichjaa Ndo Dio ixin kain ra, 
PHP.1.5	ixin kjuengijna ni ra are nakuexianxon ndathjan icha chujni ixin thi jian juajnee Jesucristo ko jai xra tethjengijna ni ra. 
PHP.1.6	Ko jaꞌan nuna jian ixin Ndo Dio kuexiꞌin bincheꞌe ndo thi jian ngajin ra, ko xra jainxon sincheꞌe ndo ngajin ra rukjanja Jesucristo. 
PHP.1.7	Ko jañaa jikininxin ruxraxaon ra ixin anto thjuaꞌa ra; ko jaꞌa ra kjuengijna ni ra kjuaago ná thi jian juajna bayáa, maski biaxinna, ko tenkuaꞌa na ngathexin kon ni ncheꞌe jie̱ ixin thi jian juajna jiꞌi. 
PHP.1.8	Ko Ndo Dio nuꞌe ndo jian ixin jaꞌan anto thjuaꞌa ra kain ra, jañaa inchin Jesucristo kjuaguꞌna. 
PHP.1.9	Ko jaꞌan danchiaa Ndo Dio ixin jaꞌa ra icha ruthjueꞌe choo ra ko icha jian tsinxin ra 
PHP.1.10	ixin tsunuꞌa ra tsinchieꞌe ra kexeꞌe thi jian. Ko jañaa ixruꞌin jianꞌa seꞌe ngajin ra are Jesucristo tsii. 
PHP.1.11	Ko Jesucristo tsjengijna ra ixin jaꞌa ra sincheꞌe ra thi jian, ko jamee chujni sinchesayeꞌe na̱ Ndo Dio.
PHP.1.12	Jaꞌan rinaꞌo tsunuꞌa ra ixin kain thi kunna kjuengijna na ixin nichja thi jian juajnee Jesucristo. 
PHP.1.13	Ko kainxin xi soldado jinda nchia jixiꞌin xi thetuꞌan ko kain ni te nthi̱ꞌa̱ nuꞌe na̱ ixin jaꞌan jiaxinna ixin ndathjan chujni juajnee Jesucristo. 
PHP.1.14	Ko ixin jiaxinna icha tsjé xan choo ná nichja xan juajnee Ndo Dio, ko xraonꞌa xan nichja xan.
PHP.1.15	Ko kanxion chujni nichja na̱ ixin Jesucristo ixin tunchjueꞌe na̱ ko ningakuna na̱, aro ikanxion na̱ tjaago thi jian juajna ixin jañaa dachrjexin ngain anseen na̱. 
PHP.1.16	Ko thi ni tjaago juajnee Jesucristo ixin ningakuna na̱ aro jeꞌa ixin thjueꞌe na̱ Jesucristo, yaa ncheꞌe na̱ ixin icha tsaa juachjaon ixin jiaxinna. 
PHP.1.17	Aro ikanxion na̱ ixin thjueꞌe na̱ Jesucristo mexin tjaago na̱ thi jian juajnee, ko nuꞌe na̱ ixin jaꞌan riꞌi nthiꞌi ixin runichjaxin juajnee Jesucristo. 
PHP.1.18	Ko thi ncheꞌe ni teꞌi ndusenaꞌa ja̱ tjaago na̱ juajnee Jesucristo ixin thjueꞌe na̱ o naꞌi, aro jeꞌe na̱ nichja na̱ ixin Jesucristo. Mexinxin jaꞌan anto chaꞌna.
PHP.1.18	Ko xra ruchaꞌna icha. 
PHP.1.19	Ko jaꞌan nuna ixin jaꞌa ra tenichjeꞌe ra Ndo Dio ixin jaꞌan ko Espiritue Jesucristo nchesuji na, ko tuin sachrjexin nthiꞌi. 
PHP.1.20	Thi jaꞌan icha rinaꞌo ko chunthia ixin jian sinthaꞌa kain ko xruꞌin tsusuananxin. Ko ruxraonꞌa na maski ndaseꞌen na o sarichon, kain nchaꞌon Jesucristo tsusayeꞌe ixin jaꞌan. 
PHP.1.21	Ja̱ sarichon jaꞌan, jeꞌo sinthaꞌa inchin rinao Cristo, ko ja̱ ndaseꞌen na, icha jian ixin jaꞌan. 
PHP.1.22	Ko ja̱ xra sarichon ngain nthao jiꞌi ixin xra tsjaago juajnee Jesucristo. Jaꞌan nunaꞌa kexeꞌe thi tsinchiaa. 
PHP.1.23	Tangi tsinchiaa ngain kayui thi ndachrjan jiꞌi. Jaꞌan rujinaꞌo ndarugeꞌen na ixin sarukji rugariꞌi ngain Jesucristo, ko jiꞌi icha jian ixin jaꞌan. 
PHP.1.24	Aro ixin jaꞌa ra, icha nchao jaꞌan xra sarichon. 
PHP.1.25	Ko mexinxin jaꞌan jian nuna ixin xra sithuna ngajin ra, ko icha ruchaꞌa ra ko ruchunthia ra ngain Ndo Dio. 
PHP.1.26	Ko jañaa are jaꞌan rukjan na inaa, jaꞌa ra icha ruchaꞌa ra ko sinchesayeꞌe ra Jesucristo.
PHP.1.27	Jaꞌan nthatsaꞌan ñao ra ixin jian ncheꞌe ra inchin thetuꞌan juajnee Jesucristo. Ixin maski saso o sasoꞌa ngajin ra, jaꞌan rinaꞌo tsian ixin jian tedithikaon ra ko tetjaago ra juajnee Ndo Dio ko nakua juaxraxaon chunda ra ixin chunthia ra ngain Jesucristo, 
PHP.1.28	ko dithuaxinꞌa ra sinthaxraon ra chujni ningakuꞌan ra. Ko jiꞌi dikunxin na̱ ixin tateditjaan na̱ ixin thi jianꞌa ncheꞌe na̱, aro jaꞌa ra rukjan ra inaa chujni narua ko jiꞌi thixin ngain Ndo Dio. 
PHP.1.29	Ndo Dio chjaa ra juachaxin ixin jeoꞌa bithikaon ra Jesucristo, kai ixin tangi tsuꞌan ra ixin jeꞌe. 
PHP.1.30	Jaꞌa ra xrajeꞌo tangi sathuꞌe ra xraa jaꞌan. Jaꞌa ra ubikon ra kexreen tangi bagathua ko xraridathua.
PHP.2.1	Ja̱ Cristo chjaa ra thi chrjuin tunuꞌa ra, ja̱ jeꞌe nthakunuꞌa ra thi chrjuin ruthjueꞌe choo ra, ko ja̱ tuenao ra ixin Espíritu Santo jii ngajin ra, ja̱ thiakunueꞌe ra chujni, 
PHP.2.2	nchekununa ni ra chrjuin ixin xrajeꞌo tunuꞌa ra, xrajeꞌo thjueꞌe choo ra, xrajeꞌo juaxraxaon dinthechunda ra ixin thi sincheꞌe ra. 
PHP.2.3	Ko ncheꞌa ra xra ixin tsainxin ñao ra o ixin kuetukoꞌo choo ra. Icha jian ncheꞌe ra inchin thetuꞌan Ndo Dio, ko xraxaon ra ixin icha chujni icha jian ncheꞌe na̱ ke jaꞌa ra. 
PHP.2.4	Thjeꞌa ra thi jian jeꞌo ixin jaꞌa ra, kai thjee ra thi jian ixin icha chujni.
PHP.2.5	Ko kain ra xraxaon ra inchin Jesucristo xraxaon; 
PHP.2.6	ixin maski Cristo kai Ndo Dio, aro jeꞌe binaoꞌa binchegunda juachaxiin nthiꞌi ngataꞌa nunthe. 
PHP.2.7	Ko jeꞌe kuinthuꞌe kain juachaxin bechunda ixin kjan inchin naa ni ncheꞌe xra are kunkjiꞌi inchin naa chujni. 
PHP.2.8	Ko are ubangi, jeꞌe nichjangiꞌa ko bithikaon Ndo Dio, bithjaja nchaꞌon beꞌen nganito ntha cruz. 
PHP.2.9	Mexinxin Ndo Dio chjee thi icha jié juachaxin ko jeꞌe thi thetuꞌan kain. 
PHP.2.10	Ko naa nchaꞌon are tsusayeꞌe Jesús, sinthethuxin nthajuchjiꞌi kainxin thi te ngajni ko ngain nunthe ko kainxin thi te ngangi jinche, 
PHP.2.11	ko kain ná rundachro ixin Jesucristo, Nchaa ná, ko jañaa tsusayexin Ndo Dio Ndudaa ná.
PHP.2.12	Jaꞌa ra xro choo ná, xro anto thjuaꞌa ra, jañaa inchin bithikaon ra kain nchaꞌon ko jeoꞌa are bariꞌi ngajin ra ko jai icha dithikaon ra maski riꞌa ngajin ra. Kunixin juaxraon tsjeꞌe ra ixin isincheꞌa ra thi jianꞌa ixin ukjan ra naa chujni narua 
PHP.2.13	ixin Ndo Dio thi chjaa ra thi jian xraxaon ra, ko thjengijna ra ndo ixin sincheꞌe ra inchin jeꞌe ndo rinao.
PHP.2.14	Kain yaa ncheꞌe ra, aro nichjakuaꞌa ra ixin chujni ko thetukoꞌa ra na̱, 
PHP.2.15	ko jañaa xruꞌin chujni rundachro ixin jaꞌa ra tencheꞌe ra thi jianꞌa, ixin jaꞌa ra xeꞌen Ndo Dio, ko jiꞌi ruchro ixin ncheꞌe ra thi jian ngayee chujni jianꞌa xraxaon ko jianꞌa ncheꞌe. Mexinxin jaꞌa ra tsungiixin ra inchin kunutse tungiixin ba ngajni. 
PHP.2.16	Ko thinthueꞌa ra thi jian bithikaon ra ngain juajna binthakjan ra inaa chujni narua. Ko jañaa are tsii Jesucristo, jaꞌan nchao tsununa chrjuin ixin jaꞌa ra ixin are mee jaꞌan tsununa ixin jamaunkuaꞌa binthaꞌa xra. 
PHP.2.17	Ko jaꞌa ra chunthia ra ngain Ndo Dio ko ncheꞌe ra xree ndo, ko jiꞌi xraa naa thi nchekininxin ra Ndo Dio. Maski ja̱ suenna na̱ jiꞌi ruxethjaxin thi jaꞌa ra tenchekininxin ra Ndo Dio. Ja̱ jiꞌi tsuꞌen jaꞌan anto ruchaꞌna ko jañaa ruchaa ná kain ná. 
PHP.2.18	Jañaa kai jaꞌa ra chaꞌa ra inchin jaꞌan chaꞌna.
PHP.2.19	Jaꞌan chuan ngain Nchaa ná Jesucristo ixin tuin ruruaꞌan Timoteo ngajin ra, ko are jeꞌe rukjan, jaꞌan ruchaꞌna are jaꞌan tsununa ixin jaꞌa ra. 
PHP.2.20	Xruꞌin inaa chujni chunda inchin jeꞌe ixin ta juachjaon ixin kexreen sinthe ra jian 
PHP.2.21	ixin kain chujni nthiꞌi icha ta na̱ juachjaon ixin jeꞌo xree na̱ ko jeꞌa ixin xree Jesucristo. 
PHP.2.22	Aro jaꞌa ra unuꞌa ra ixin Timoteo anto jian ko kjuengijna na ixin nichja ná juajnee Jesucristo inchin naa chjan thjengijna xan ndudee xan. 
PHP.2.23	Ko jaꞌan ruruaꞌan Timoteo are tsjexin tsununa keꞌe tsuꞌen. 
PHP.2.24	Ko jaꞌan chunthia ngain Nchaa ná Jesucristo ixin tuin kai sajon juachaxin sasutsjaꞌa ra.
PHP.2.25	Aro jai xraxaꞌon ixin rugunda ruruaꞌan ra Epafrodito, thi ruanna ni ra ixin kjuengijna na ngain xra ixin jeꞌe bachjana thi jaꞌan bagundana. 
PHP.2.26	Jeꞌe anto rinao sikon ra ko anto jita juachjaon ixin jaꞌa ra kunuꞌa ra ixin jeꞌe kuniꞌi. 
PHP.2.27	Ko nduaxin jeꞌe beniꞌi ko uchiaon ndarugeꞌen aro Ndo Dio kuiakunueꞌe jeꞌe, ko jeoꞌa jeꞌe, kai jaꞌan kuiakunuana ndo ixin jaꞌan ikuaꞌa icha juachjaon. 
PHP.2.28	Mexinxin jaꞌan anto rinaꞌo ruruaꞌan Epafrodito ngajin ra ixin jaꞌa ra anto ruchaꞌa ra are sikon ra inaa, ko jaꞌan isarichinꞌa. 
PHP.2.29	Dayeꞌe ra Epafrodito ixin kai dithikaon Nchaa ná ko chaꞌa ra ko nchesayeꞌe ra chujni ncheꞌe xra inchin jeꞌe 
PHP.2.30	ixin uchiaon ndarugeꞌen ngain xree Jesucristo. Ko maski tangi bathuꞌe, jeꞌe kjuengijna na ixin jaꞌa ra chroꞌa kjuengijna ni ra.
PHP.3.1	Ko jai jaꞌa ra xro choo ná chaꞌa ra ixin chunthia ra ngain Nchaa ná. Ko jaꞌan tsunchrjenꞌa na rukjan na rukji̱ꞌan ra inaa thi ukji̱n na ixin jiꞌi jian ixin jaꞌa ra. 
PHP.3.2	Tsjeꞌe ra ixin xruꞌin sinthaꞌa ra chujni ncheꞌe jianꞌa xraa kunia kuditsi, ko tsjeꞌe ra ixin xruꞌin sinthaꞌa ra na̱ ixin jeꞌo rinao na̱ ruchjaa ra na̱ xruꞌe. 
PHP.3.3	Ko jaꞌan ná techunda ná thi xruꞌe ndua, jiꞌi ruchro ixin nthusayeꞌe ná Ndo Dio kunixin juachaxiin espiritue ndo ko chaa ná ixin jaꞌan ná chujnii Jesucristo ná. Ko chunthiaꞌa ná ngain thi rinao nthauꞌa ná, 
PHP.3.4	maski jaꞌan nchao ruchunthia ngain thi jaꞌan nuna. Ko ja̱ chrujan chujni xraxaon ixin nchao ruchunthiaxin ngain thi nuꞌe ncheꞌe, jaꞌan icha nchao ruchunthiaxin thi jaꞌan nuna, 
PHP.3.5	ixin jaꞌan bayáa xruꞌe are barichunda jni nchaꞌon, ko jaꞌan chujni Israel na, ko jaꞌan bachrjeninxin na ni ndudee ni xrachrjen na biꞌin Benjamín, ko jaꞌan chujni hebreo na ixin jannana ko ndudana hebreo na̱. Ko jaꞌan bakjaago ley ixin jaꞌan kjui fariseo. 
PHP.3.6	Ko anto bankunchjiigo na, mexinxin baruaa ko bakiaxian chujni bithikaon Jesús. Ko inchin thetuꞌan ley, jaꞌan banthaꞌa kain ko xruꞌin chujni banichja ixin jaꞌan bagithikaonꞌa ley. 
PHP.3.7	Aro kain thi benuna are saꞌo ixin anto jian, jai ndachrjan ixin kain mee xruꞌin xree ixin jai jaꞌan batsuan thi ndua, ko mee Jesucristo. 
PHP.3.8	Ko nduaxin kain jiꞌi, jaꞌan takuinthua ko intharentheꞌa ixin jaꞌan batsuan thi icha renthe ko mee juajnee Nchaa na Jesucristo. Ko ixin thjuaa jeꞌe, jaꞌan takuinthua kain mee ko kain thi jaꞌan benuna tabinthakjan xraa kaxineno ko jaꞌan binthaꞌa kain jiꞌi ixin kjan na chujnii Jesucristo, 
PHP.3.9	ko jañaa sariꞌi ngain jeꞌe, ko ruxraxaonꞌa ixin jaꞌan jian na ixin banthaꞌa thi bandachro ley, jai jian na ixin jiꞌi thixin ngain Ndo Dio ko ixin chunthia ngain jeꞌe. 
PHP.3.10	Jaꞌan jeꞌo rinaꞌo, icha ruchunxin Jesucristo ko tsununa thi jié juachaxin binchexechon jeꞌe, ko tsununa thi tangi bathuꞌe, ko sinthaꞌa inchin jeꞌe are ndabeꞌen, 
PHP.3.11	ko jañaa richunthia ruxechon na ngayee ni undabeꞌen.
PHP.3.12	Ndachrjanꞌa ixin ubinthaꞌa kain, ko jeꞌa ixin atho jian na, aro jaꞌan chunthia ixin tsjena sinthaꞌa kain thi kuetunna are jeꞌe nichjana. 
PHP.3.13	Jaꞌa ra xro choo ná, jaꞌan xraxaonꞌa ixin ujuena binthaꞌa kain aro thi jaꞌan rinthaꞌa ixin rutjañana kain thi kuꞌen, ko tsusuji na ixin sinthaꞌa kain thi xraditjaan, 
PHP.3.14	ko jaꞌan tsjena sinthaꞌa thi bitunna ixin sacha thi binthakininxin ná Ndo Dio ixin duthikaon ná Jesucristo.
PHP.3.15	Mexinxin kain ná, xro jian thinxin ná thi duthikaon ná, xrajeꞌo ruxraxaon ná. Aro ja̱ xrajeoꞌa xraxaon ra, Ndo Dio tsjaguꞌa ra thi ndua. 
PHP.3.16	Aro mee nchue rugunda sinthoꞌo ná inchin kuangi ná ko xrajeꞌo ruxraxaon ná.
PHP.3.17	Jaꞌa ra xro choo ná ixin dithikaon ra Jesucristo, ncheꞌe ra inchin jaꞌan rinthaꞌa, ko tsjeꞌe ra chujni ncheꞌe inchin jaꞌan ná binthakuaan ná. 
PHP.3.18	Ixin jaꞌan undathjo ra tsjé nthiꞌá, ko jai tsjanga are kjan na ndathjo ra ixin xrajii tsjé chujni ncheꞌe thi jianꞌa ixin jeꞌe na̱ ndusenꞌa na̱ ixin Cristo benxin nganito ntha cruz. 
PHP.3.19	Ko kain chujni teꞌi tsji na̱ ngathe xruꞌi dangaꞌa ixin thi anto thiakuꞌen nthauꞌe na̱ kjan xraa dioe na̱, ko taꞌin ñao na̱ ko tusueꞌa na̱ ixin thi tencheꞌe na̱. Ko jeꞌo xraxaon na̱ ixin thi jii ngataꞌa nunthe jiꞌi. 
PHP.3.20	Aro jaꞌan ná ngajni jii nchiandui ná ko techuꞌen ná ixin nthi̱ꞌa̱ tsixin thi tsjengijna ná, ko mee Nchaa ná Jesucristo. 
PHP.3.21	Jeꞌe sasingixin nthauꞌa ná, thi nthao ndaruxanthe ko sayée ná inaa nthao inchin nthao jichunda jeꞌe. Ko jeꞌe sincheꞌe mee kunixin juachaxiin ixin jeꞌe thetuꞌen kainxin thi jii.
PHP.4.1	Jaꞌa ra xro choo ná ixin dithikaon ra Jesucristo. Anto thjuaꞌa ra ko anto rinaꞌo sikon ra ixin jaꞌa ra chananxin ko tainxin ñaꞌo. Ko kain nchaꞌon dithikaon ra Nchaa ná.
PHP.4.2	Jaꞌan nthatsaan ñao nchri Evodia ko nchri Síntique ixin jian sakao choo nchra ko xrajeꞌo juaxraxaon ruchunda nchra inchin thetuꞌan Nchaa ná. 
PHP.4.3	Ko jaꞌa, thi kain nchaꞌon bariꞌi ngajin na ko anto kjuengijna na ngain xra rinthaꞌa, nthatsaꞌan ñao thjengijna kayui nchrii teꞌi ixin jeꞌe nchra kjuengijna na nchra kjuaago ná thi jian juajnee Jesucristo, kai Clemente ko ikanxion chujni kjuengijna na, ko ni teꞌi ujitaxin na̱ ngain thi jitaxin kain ni ukjan inaa chujni narua.
PHP.4.4	Chaꞌa ra kainxin nchaꞌon ixin dithikaon ra Nchaa ná. Ko rundathjo ra inaa: ¡Chaꞌa ra! 
PHP.4.5	Ko ncheꞌe ra ixin kain chujni ruchunxin ra na̱ ixin jaꞌa ra thjengijna ra icha chujni. Nchaa ná utuin tsii.
PHP.4.6	Xruꞌin juachjaon dinthechunda ra; icha jian nichjeꞌe ra ko danchieꞌe ra ndo Dio kain thi sundaꞌa ra, ko nchesayeꞌe ra ndo ixin kain thi chjaa ra ndo. 
PHP.4.7	Ko jañaa Ndo Dio ruchjaa ra thi chrjuin tsunuꞌe ansean ra, ko thi chrjuin jiꞌi chujni chroꞌa thinxin na̱. Ko jiꞌi thi tsjengijna ra ixin xruꞌin juachjaon seꞌe ngain ansean ra ko ngain juaxraxauan ra, jaꞌa ra xro dithikaon ra ngain Jesucristo.
PHP.4.8	Ko jiꞌi tsjexinxin rundathjo ra ngain xroon jiꞌi, jaꞌa ra xro choo ná. Thenchjiꞌan ra ngain juaxraxauan ra kain thi ndua, ko kain thi jikininxin tsusayeꞌe, kain thi chunda jian juaxraxaon, kain thi chrjuin nuꞌe, kain thi jian nchao sincheꞌe chujni ko kain thi jian nchao tsusayeꞌe, jiꞌi xraxaon ra.
PHP.4.9	Ncheꞌe ra thi jaꞌan binthakuaꞌan ra, thi bayéꞌe ra, thi kuiꞌin ra ko thi jaꞌa ra bikon ra binthaꞌa. Ko Ndo Dio, thi chrjuin nchekunuꞌe anseen chujni, seꞌe ngajin ra.
PHP.4.10	Jaꞌan anto chaꞌna ngain Nchaa ná ixin jaꞌa ra ukjan ra xraxaon ni ra. Jaꞌan ubenuna ixin jaꞌa ra tjañaꞌa ra ixin jaꞌan, aro thi kuꞌen ixin jaꞌa ra benuaꞌa ra kexreen rukjengijna ni ra. 
PHP.4.11	Jaꞌan ndachrjanꞌa jiꞌi ixin chrujan rugundana ixin jaꞌan chaꞌna ja̱ chunda tsjé o tsjéꞌa. 
PHP.4.12	Jaꞌan nuna kexreen are núa ni, ko nuna kexreen are anto chunda ni. Ko jaꞌan tununa chrjuin ngain ansenna ngain kexreon sariꞌi; jaꞌan tununa chrjuin ngain ansenna ja̱ jian jine o jideꞌen na jintha ko kai are tsjé o xruꞌin richunda. 
PHP.4.13	Jaꞌan nchao tsixinna ngain kain ixin Jesucristo nchesuji na. 
PHP.4.14	Ko maski jamee, jaꞌa ra jian bincheꞌe ra ixin kjuengijna ni ra ngain kain thi tangi dathua.
PHP.4.15	Jaꞌa ra xro Filipo ra nuꞌa ra ixin are jaꞌan sakjuixin ngain nunthe Macedonia ko kuexian ndathjan chujni thi jian juajna, jeꞌo jaꞌa ra xro niꞌngo Filipos kjuengijna ni ra ixin ruanna ni ra thi bajinenxin ko thi bakenanxin thi bagundana ko xruꞌin inaa niꞌngo kjuengijna na. 
PHP.4.16	Kai are jaꞌan xra bariꞌi Tesalónica, jaꞌa ra tsjé nthiꞌá ruanna ni ra thi bagundana nthi̱ꞌa̱. 
PHP.4.17	Jaꞌan ndachrjanꞌa jiꞌi ixin icha ruchjana ni ra thi rugundana, thi jaꞌan rinaꞌo ixin jaꞌa ra icha ruchunda ra ngain Ndo Dio. 
PHP.4.18	Jaꞌan ubayaa kainxin thi dundana ko xra icha. Kunixin thi jaꞌa ra ruanna ni ra ngain Epafrodito jaꞌan uxenna thi rugundana. Thi tumi jaꞌa ra ruanna ni ra, mee inchin thi tsjuka anto chrjuin xrajni ke jaꞌa ra dajon ra ngain Ndo Dio ko jeꞌe ndo nchexruxiꞌin ndo. 
PHP.4.19	Mexinxin Ndo Dio ruchjaa ra kain thi rugundaꞌa ra ixin jaꞌa ra dithikaon ra Jesucristo. 
PHP.4.20	¡Nchesayeꞌe ra Ndo Dio Ndudaa ná kainxin nchaꞌon! Jañaa tsuꞌen.
PHP.4.21	Chjeꞌe ra juajna kainxin chujni dithikaon Jesucristo. Kain xan choo ná te nthiꞌi ruaꞌan ra xan juajna. 
PHP.4.22	Dayeꞌe ra juajnee kainxin ni dithikaon Jesucristo nthiꞌi, ko icha ruaꞌan ra juajna ni ncheꞌe xree xi thetuꞌan Roma. 
PHP.4.23	Ko kain thi jian dajon Nchaa ná Jesucristo seꞌe ngajin ra. Jañaa tsuꞌen.
COL.1.1	Jaꞌan Pablo na ko Ndo Dio kuinchieꞌna ixin thjiꞌan juajnee ndo, ko kai xan choo ná Timoteo, 
COL.1.2	ko ruꞌan ra xroon jiꞌi, jaꞌa ra xro kuinthuꞌe ra thi jianꞌa ko jian dithikaon ra Jesucristo ngain rajna Colosas, xro tekininxin ra ngain Ndo Dio Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
COL.1.3	Kain nchaꞌon are jaꞌan ná nichjaa ná Ndo Dio, Ndudee Nchaa ná Jesucristo, kai thexruxian ná ndo ixin jaꞌa ra 
COL.1.4	ixin jaꞌan ná ndachjejin ná na̱ ixin jaꞌa ra jian chunthia ra Jesucristo, ko ixin anto thjueꞌe ra kain chujnii Ndo Dio. 
COL.1.5	Ko jaꞌin tencheꞌe ra ixin jaꞌa ra techuꞌen ra thi jithenchjiꞌan Ndo Dio nthi̱ꞌa̱ ngajni ixin jaꞌa ra. Ko kuexiꞌin ra chuꞌen ra thi jichjian are kuiꞌin ra thi juajna ndua ko mee juajnee Jesucristo. 
COL.1.6	Ko juajna jiꞌi, thi juii ngajin ra, ko kai ngain kain chujni te nguixin nunthe, ko kain rajna tsjé chujni tedithikaon na̱ juajna jiꞌi, jañaa inchin jaꞌa ra bithikaon ra ko kuiꞌin ra ixin ndua Ndo Dio anto thjuaꞌa ra ndo. 
COL.1.7	Ko jiꞌi thi kjuaguꞌa ra Epafras, thi xan choo ná, xan thjengijna ná ngain xra. Ko jeꞌe naa jian ni ncheꞌe xree Jesucristo ixin thjengijna ra. 
COL.1.8	Ko jeꞌe ndachjejin ná ixin espíritu thjengijna ra ixin anto thjueꞌe choo ra.
COL.1.9	Mexinxin jaꞌan ná, are kuian ná ixin jaꞌa ra, kain nchaꞌon nichjaa ná Ndo Dio ixin jaꞌa ra. Ko danchiaa ná ndo ixin sinthagatsuan ra ndo jian thi jeꞌe ndo rinao ndo, ko tsinxin ra kunixin jian juaxraxaon ixin juachaxiin Espíritu Santo. 
COL.1.10	Ko jañaa jian sinthe ra inchin rinao Nchaa ná ko jeꞌe ruchee ixin kain thi tencheꞌe ra. Ko jaꞌin jaꞌa ra kain nchaꞌon sincheꞌe ra thi jian, ko xra ruchunxin ra icha ixin Ndo Dio, 
COL.1.11	ko jeꞌe ndo sinthasuji ra ndo kunixin thi jié juachaxin chunda ndo. Ko jañaa nchao tsixiꞌan ra ngain kain thi tangi jii. 
COL.1.12	Ko chaꞌa ra are thexruxiꞌin ra Ndo Dio, Ndudaa ná, ixin jeꞌe ndo chjaa ná ndo juachaxin sunthe ná ngain chujni jeꞌe ndo kuinchieꞌe ndo. Ko kain ná sayée ná thi jeꞌe ndo ndachro ndo ko sunthe ná ngain thi anto chrjuin dingasaan thetuꞌan ndo. 
COL.1.13	Ko jeꞌe ndo binthjianxin ná ndo ngain thi naxin xeꞌe, ko binthagatho ná ndo ngain thi thetuꞌan Xeꞌen ndo, Xan anto thjueꞌe ndo. 
COL.1.14	Ko Xeꞌen ndo beꞌen xan nganito ntha cruz ixin kjuenga xan ꞌna kain thi jianꞌa binthoꞌo ná, ko binthatjañaa ná xan kain thi jianꞌa.
COL.1.15	Ko Ndo Dio thi chroꞌa dikon ni, xraago ngain Jesucristo, thi nakuaxinxon Xeꞌen ndo, thi ubeꞌe are kunchjian kain thi jii ngain nunthe. 
COL.1.16	Ko ixin Jesucristo, Ndo Dio binchechjian kain thi jii ngajni ko nthiꞌi ngataꞌa nunthe, thi nchao dikon ni ko thi chroꞌa dikon ni, kai juinchechjian ángel thetuꞌan ko techunda yeye juachaxin nthi̱ꞌa̱ ngajni ko nthiꞌi ngataꞌa nunthe, ko kain jeꞌe binchechjian ko kunchjian ixin tsusayexin. 
COL.1.17	Ko Cristo ubeꞌe are kain kuexiꞌin kunchjian ko ixin jeꞌe dajon juachaxin, mee xrajixin kain thi jeꞌe binchechjian. 
COL.1.18	Ko Cristo thi thetuꞌan ngain ni niꞌngo. Ko jeꞌe thi kuexinxin ko jeꞌe thi saꞌo xechon ngain ni ndabeꞌen, ko jañaa ngain kain thi jii, jeꞌe thi icha renthe. 
COL.1.19	Ko Ndo Dio binao ndo ixin kain juachaxin chunda ndo seꞌe ngain Cristo. 
COL.1.20	Ko ixin Cristo, Ndo Dio binchekjan kain thi jii ngataꞌa nunthe ko thi jii ngajni, ngain ndo. Ko kain kjan ngain ndo ixin Cristo beꞌen nganito ntha cruz.
COL.1.21	Are saꞌo jaꞌa ra bechunxinꞌa ra Ndo Dio ixin thi jianꞌa baxraxaon ra ko bancheꞌe ra, ko jaꞌa ra baningakuꞌen ra ndo aro jai ubinthakjan ra ndo chujni jian ngathexin kon ndo, 
COL.1.22	ixin Cristo beꞌen nganito ntha cruz, inchin naa xii. Ko jañaa binthakjan ná jian chujni, xraa naa chujni xruꞌin jianꞌa bincheꞌe ngathexin kon jeꞌe. 
COL.1.23	Aro rugunda ixin dachrjendeꞌa ra thi uchunthia ra, ko thinthueꞌa ra thi techuꞌen ra thi ukuiꞌin ra ngain juajnee Ndo Dio. Ko juajna jiꞌi thi jixrague chujni jii ngataꞌa nunthe, ko juajna jiꞌi, jaꞌan Pablo na bitunna tsjaago.
COL.1.24	Ko jai jaꞌan chaꞌna ixin tangi tunna ixin jaꞌa ra, ko jañaa ruxethja ngain nthauꞌna thi tangi kuꞌen Cristo ixin kjuengijna ná xro duthikaon ná ngain jeꞌe. 
COL.1.25	Ko jaꞌan tjagua kain ni niꞌngo ixin Ndo Dio chjana xra jiꞌi ixin thjengijna ra, ko jañaa tsjena tsjaago thi jian juajnee ndo. 
COL.1.26	Ko Ndo Dio binchegatsuan chujnii ndo thi juajna bechunxinꞌa na̱. 
COL.1.27	Ndo Dio binchenuꞌe chujni jeꞌa judío thi jian juajna bechunxinꞌa na̱. Ko jañaa xraago juajna anto renthe ngain kain ni jeꞌa judío ixin Cristo jii ngajin ra, ko jeꞌe chjaa ra juachaxin ixin sikon ra thi jie̱ juachaxin chunda jeꞌe.
COL.1.28	Jaꞌan ná ndathjan ná kain chujni thi jian juajnee Cristo, ko tjagua ná na̱ ko nthakuaan ná na̱ kunixin jian juaxraxaon, ko jañaa jian sinthe na̱ ngathexin kon jeꞌe. 
COL.1.29	Ko jaꞌan rinthaꞌa xra jiꞌi ko tunchrjenꞌa na ixin tusuji na kunixin kain juachaxin chjana Cristo.
COL.2.1	Jaꞌan rinaꞌo tsunuꞌa ra ixin anto nthatsaan ñao Ndo Dio ixin satsuan na tsjé chujni xra chunxinꞌa na, inchin jaꞌa ra xro colosense ra ko xro te ra ngain Laodicea. 
COL.2.2	Jaꞌan rinaꞌo tsunuꞌa ra jiꞌi ixin icha tsusuji ra, ko kain ra ruthjueꞌe choo ra ko ruchunthia ra ngain Ndo Dio ixin tsinxin ra icha jian. Ko jañaa jian satsuan ra Cristo, thi bema are saꞌo, aro jai Ndo Dio tjaago ndo ngain kain chujni jeꞌa judío. 
COL.2.3	Ko ngain Cristo jii thi icha renthe ko mee thi jian juaxraxaon ko thi jian tsunuꞌe ni. 
COL.2.4	Ko jiꞌi ndathjo ra ixin xruꞌin chujni sinthayaꞌa ra ixin thi chrjuin nichja na̱, aro nduaꞌa. 
COL.2.5	Maski riꞌa ngajin ra, aro anto xraxaꞌon ixin jaꞌa ra, ko anto chaꞌna ixin chrjuin dithikaon choo ra, ko ixin jian chunthia ra ngain Jesucristo.
COL.2.6	Ko jañaa inchin bithikaon ra Nchaa ná Jesucristo, jañaa kai sincheꞌe ra inchin jeꞌe rinao. 
COL.2.7	Ko inchin binthakuaꞌan ra na̱, icha chunthia ra ngain Jesucristo kain nchaꞌon ko dithikaon ra thi xraguꞌa ra. Ko jañaa icha jian sincheꞌe ra ko kain nchaꞌon thexruxiꞌin ra Ndo Dio.
COL.2.8	Tsjeꞌe ra, ixin xruꞌin chujni dithikaonꞌa Cristo sinthayaꞌa ra ixin sincheꞌe ra inchin jeꞌe na̱ texraxaon na̱ ko thi xraxaon na̱ jeꞌa ndua. Ko chujni teꞌi jeꞌo chunthia na̱ ngain thi ncheꞌe chujni nthiꞌi ngataꞌa nunthe.
COL.2.9	Kain juachaxin ko kain thi jii ngain Ndo Dio, jii ngain Cristo kai, 
COL.2.10	ko jaꞌa ra utechunda ra kain ixin te ra ngain Cristo. Ko jeꞌe thi thetuꞌen kain espíritu thetuꞌan nthi̱ꞌa̱ ngajni ko nthiꞌi ngataꞌa nunthe. 
COL.2.11	Ko ixin te ra ngain Cristo bayeꞌe ra naa xruꞌe, aro jeꞌa xruꞌe diꞌin circuncisión. Ndo Dio binthakjan ra nakua chujni ngain Cristo ko mee kjuengijna ra kuinthuꞌe ra kain thi jianꞌa bakiakuꞌen nthauꞌa ra, ko jiꞌi thi xruꞌe bincheꞌe Cristo ngajin ra. 
COL.2.12	Ko jaꞌa ra bayeꞌe ra xruꞌe jiꞌi are bigithe ra ngain jinda, ko jiꞌi ruchro ixin jaꞌa ra xraa xrabakoꞌo ra Jesucristo ko jañaa kai xechon ra are xechon jeꞌe ixin chunthia ra ngain juachaxiin Ndo Dio, thi juachaxin binchexechon Jesucristo ngayee ni ndadigeꞌen. 
COL.2.13	Are saꞌo jaꞌa ra xraa ndadigeꞌen ra ixin kain thi jianꞌa bancheꞌe ra ko ixin bayeꞌa ra xruꞌe bagayée ni judío. Aro jai Ndo Dio ubinthakjan ra ndo inaa chujni narua ixin Cristo thi binthatjañaa ná kain thi jianꞌa banthoꞌo ná. 
COL.2.14	Ko ley beꞌe are saꞌo ndachro ixin jaꞌan ná tekininxin ná tsji ná ngain xruꞌi dangaꞌa ixin binthoꞌa ná inchin jitaxin ley. Aro Ndo Dio binchexanthe kain mee are Cristo ndabeꞌen nganito ntha cruz. 
COL.2.15	Are Cristo beꞌen ngain ntha cruz, jeꞌe kjuacha ko bantsjeꞌe juachaxin kain espíritu thetuꞌan nthi̱ꞌa̱ ngajni ko nthiꞌi ngataꞌa nunthe ko binchekusuee ngathexin kon kain chujni.
COL.2.16	Tsjeꞌe ra ixin xruꞌin chujni runichja jianꞌa ixin thi jinthe ra ko thi diꞌi ra, o ja̱ nchesayeꞌa ra kiai ncheꞌe chujni judío, o are thexiꞌin kunithjao narua, o thi nchaꞌon nchejugaꞌa ni judío. 
COL.2.17	Aro kain jiꞌi jeꞌo xraa sauen thi rukii, ko jiꞌi Cristo. 
COL.2.18	Dithuaxinꞌa ra sinthayaꞌa ra chujni xraxaon ixin anto jian ncheꞌe na̱, ixin tsinthuꞌe ra thi uchunxin ra, ko kai nchesayeꞌe na̱ ángel ko dixinthe na̱ ngain thi jeꞌe na̱ chunxianꞌa na̱ ko taꞌin ñao na̱ ixin thi jeꞌe na̱ xraxaon na̱. 
COL.2.19	Chujni teꞌi teꞌa na̱ ngain Jesucristo, thi thetuꞌan ngain kain ni chunthia. Ko Cristo nchesuji ni niꞌngo ko chjee na̱ thi rugundeꞌe na̱ ko Ndo Dio dakeꞌe na̱ thi jeꞌe ndo rinao ndo.
COL.2.20	Ko ixin jaꞌa ra beꞌen ra ngain Jesucristo, ruchro ixin jaꞌa ra isincheꞌa ra kain thi xraxaon chujni nthiꞌi ngataꞌa nunthe. Mexinxin, ¿Unda jaꞌa ra xra ncheꞌe ra inchin ncheꞌe kain chujni ko xra dithikaon ra kain thi thetuꞌan na̱ 
COL.2.21	are ndachro na̱, “Katheꞌa ra jiꞌi, ko jintheꞌa ra jiꞌa, ko thjengayaxinꞌa ra yáa”? 
COL.2.22	Ko thi dituꞌan ra jiꞌi seꞌa tunchrjeꞌen ko ndathjexin, ko jiꞌi, xruꞌin renthe ixin jeꞌo thi thetuꞌan chujni. 
COL.2.23	Ko jaan ndua ixin kain thi ncheꞌe chujni jiꞌi, tunuꞌe na̱ xraa anto renthe, ko jiꞌi thi thetuꞌan na̱ ixin jañaa xraxaon na̱ tsusayeꞌe Ndo Dio, ko tsainꞌa ñao ni ko sinchegatho ni tangi nthauꞌe ni, aro kain jiꞌi thjengijnaꞌa ni ixin sachrjeꞌe ni thi jianꞌa rinao nthauꞌe ni.
COL.3.1	Ja̱ jaꞌa ra uxechon ra ngain Cristo, thjee ra thi jian jii ngajni, nthi̱ꞌa̱ thi thjen Cristo no rajianxiin Ndo Dio. 
COL.3.2	Ko jeꞌo xraxaon ra ixin thi jii nthi̱ꞌa̱ ngajni; ko xraxaonꞌa ra ixin thi jii nthiꞌi ngataꞌa nunthe. 
COL.3.3	Ko jaꞌa ra xraa undabeꞌen ra ngain Cristo, ko ukjan ra inaa chujni narua ko nunxinꞌa jai ixin jima ngain Ndo Dio. 
COL.3.4	Ko Cristo binthakjan ná naa chujni jian, ko are jeꞌe rukjan tsii inaa, jaꞌa ra kunixin jeꞌe tsununxin ra ko sinthe ra ngain thi thetuꞌan.
COL.3.5	Mexinxin thinthuꞌe ra kain thi jianꞌa thiakuꞌen nthauꞌa ra ko mee ruchro: Dinthechrikoꞌa ra nchri jeꞌa chriꞌa ra o xi jeꞌa xixiꞌa ra, ko ncheꞌa ra thi jikininxianꞌa sincheꞌe ra, ko ncheꞌa ra thi jianꞌa xraxaon ra ko thi jianꞌa thiakuꞌen nthauꞌa ra, ko thiakuenꞌa ra ixin ruchunda ra tsjé tumi ixin jiꞌi xrajeꞌo ja̱ runchesayeꞌe ra diuchjan dikunchjianxin xro o nthaa. 
COL.3.6	Ixin kain thi jianꞌa jiꞌi, thixin jie̱e̱ Ndo Dio ngain kain chujni dithikaonꞌa ndo. 
COL.3.7	Ko jaꞌa ra kai bancheꞌe ra kain jiꞌi are bechunxinꞌa ra Cristo. 
COL.3.8	Aro jai thinthuꞌe ra thi tuñaunka ra, thi tuñauꞌe choo ra, thi ningakuꞌen choo ra ko nichjakua ra jianꞌa ixin inaa chujni, thi jianꞌa xraxaon ra ko ncheketo ra chujni, ko thi dixengakua nichja ra. 
COL.3.9	Ko thinthuꞌe ra thi ncheyeꞌe ra choo ra, ixin jaꞌa ra ukuinthuꞌe ra kain yaa ko kain thi jianꞌa bakiakuꞌen nthauꞌa ra. 
COL.3.10	Ko jai jaꞌa ra ujee kuangi ra tencheꞌe ra ko thinga tedixingixin ra ixin thi tetangi ra, jañaa inchin Ndo Dio rinao ndo ko ruchunxin ra kain ixin jeꞌe ndo. 
COL.3.11	Jai irentheꞌa ni, ja̱ judío ni o jeꞌa judío ni, o ja̱ chunda ni thi xruꞌe diꞌin circuncisión o naꞌi, o ja̱ jee nunthe juixin ni, o ja̱ xruꞌin nuꞌe ni, o ja̱ dikuchji ni ngain naa xi najni o naꞌi, ixin Cristo thi icha renthe, ko jeꞌe thi jii ngain kainxin chujnii.
COL.3.12	Ko jaꞌa ra ukuinchaꞌa ra Ndo Dio ko anto thjuaꞌa ra ndo. Mexinxin thiakunueꞌe choo ra, ko thjengijna choo ra ko tainꞌa ñao ra, ko jian ncheꞌe ra ngain kain chujni, ko tuñaunkuaꞌa ra. 
COL.3.13	Ko thixiꞌan ra thi sinthaꞌa ra inaa xan choo ra ko nchetjañeꞌe ra xan, ja̱ jinichja xan jianꞌa ixin inaa xan. Jañaa inchin Cristo binthatjañaꞌa ra, kai jaꞌa ra nchetjaaña ra. 
COL.3.14	Aro thi icha jian sincheꞌe ra, mee thi ruthjueꞌe choo ra ixin jañaa ruxethjaxin kain thi jian ncheꞌe ra ko rukjan ra inchin nakua chujni. 
COL.3.15	Ko thi chrjuin dakeꞌe Ndo Dio ngain ansean ra, mee thi tsetuꞌan ra. Ko Ndo Dio kuinchiaꞌa ra ndo ixin rukjan ra inchin nakua chujni ngain ndo ko ixin kain jiꞌi thexruxiꞌin ra ndo.
COL.3.16	Ko juajnee Jesucristo jian seꞌe ngain ansean ra. Ko nchekueꞌen choo ra juajna jiꞌi ko thjengijna choo ra kunixin jian juaxraxaon. Ko tsje ra Salmos, ko himno, ko soon jikininxin rutsjetheꞌe ra Ndo Dio ko thexruxiꞌin ra ndo kunixin ansean ra. 
COL.3.17	Ko kain thi sincheꞌe ra o rundachro ra, ncheꞌe ra inchin chujni nduaxin dithikaon Nchaa ná Jesucristo, ko thexruxiꞌin ra Ndo Dio Ndudaa ná ixin Cristo kjuengijna ná.
COL.3.18	Jaꞌa ra xro utekoꞌo ra xixiꞌa ra rugunda sithikaon ra thi tsetuꞌan ra xa ixin jiꞌi thi jikininxin sincheꞌe ra xro udithikaon ra Cristo. 
COL.3.19	Ko jaꞌa ra xro utekoꞌo ra nchri chriꞌa ra, thjueꞌe ra nchra ko duñaunkuaꞌa ra ngain nchra ko thetukoꞌa ra nchra. 
COL.3.20	Ko jaꞌa ra xro xan nchinnchinchjan ra dithikaon ra ndudaa ra ko janaa ra kain thi tsetuꞌan ra na̱ ixin jiꞌi thi nchexruxiꞌin Nchaa ná. 
COL.3.21	Ko jaꞌa ra xro ndudaꞌa ra, ncheñaunkuaꞌa ra xaꞌan ra ixin ja̱ jiꞌi sincheꞌe ra, jeꞌo sinchekunuꞌe ra xan ixin thi ncheꞌe xan xruꞌin renthe. 
COL.3.22	Ko jaꞌa ra xro ncheꞌe ra xra, dithikaon ra ko ncheꞌe ra kain thi tsetuꞌan ra ni najnia ra nthiꞌi ngataꞌa nunthe, ko jeoꞌa are jeꞌe na̱ tatetsjaꞌa ra na̱ ixin sithuaxin ra jian ngain na̱, icha nchao kain nchaꞌon ncheꞌe ra jian ngain xree na̱ ixin jaꞌa ra dithikaon ra Ndo Dio. 
COL.3.23	Ko kain thi sincheꞌe ra, ncheꞌe ra kunixin jian ansean ra inchin ja̱ runcheꞌe ra xree Cristo ko jeꞌa xree chujni. 
COL.3.24	Ko jaꞌa ra unuꞌa ra ixin Jesucristo ruchjaa ra thi ubinthakininxin ra sayéꞌe ra, ixin jaꞌa ra tencheꞌe ra xree Nchaa ná Cristo. 
COL.3.25	Aro xro sincheꞌe ra jianꞌa, jañaa jianꞌa ruxengaꞌa ra ꞌna ko ngain Ndo Dio kain ná xrajeꞌo renthe ná.
COL.4.1	Ko jaꞌa ra xro najni ra chjeꞌe ra ni ncheꞌe xraa ra inchin jikininxin sacha na̱. Xraxaon ra ixin jaꞌa ra kai chunda ra naa xi najni thjen nthi̱ꞌa̱ ngajni.
COL.4.2	Kain nchaꞌon nichjeꞌe ra Ndo Dio ko xraxaon ra keꞌe tedanchieꞌe ra ndo ko thexruxiꞌin ra ndo. 
COL.4.3	Ko kai nchetseꞌen ra ñao ndo ixin jaꞌan ná, ixin ruchjana ná ndo juachaxin runichja ná juajnee ndo ngain icha chujni, ko rundathjan ná na̱ thi kuꞌen Jesucristo ixin kjuenga ꞌna kain thi jianꞌa binthoꞌo ná, ko mee inchin naa thi jima ixin jeꞌe na̱. Ko jai jaꞌan jiaxinna ixin tjaago juajna jiꞌi. 
COL.4.4	Nchetseꞌen ra ñao Ndo Dio ixin jaꞌan jian tsjaago juajna jiꞌi ngain chujni inchin jikininxin.
COL.4.5	Ndakua dakjiꞌo ra kain chujni xra dithikaonꞌa Jesucristo ko are nchao, nichjeꞌe ra na̱ ixin Jesucristo. 
COL.4.6	Are runichjeꞌe ra na̱ chrjuin nchekuꞌen ra na̱, ixin thi jian nichja ra, ko jian xraxaon ra kexreen satheꞌe ra na̱ ixin thi sanchiangiaꞌa ra na̱.
COL.4.7	Xan choo ná Tíquico, xan anto thjuaa, rundathjo ra xan kain thi jitunna jaꞌan. Jeꞌe xan kain nchaꞌon anto thjengijna xan ni dithikaon Jesucristo, ko kayui ná nthaꞌa ná xree Jesucristo. 
COL.4.8	Ko jaꞌan riruaꞌan Tíquico ngajin ra ixin rundathjo ra kexreen te ná nthiꞌi ko jañaa icha sinthasuji ra. 
COL.4.9	Ko Tíquico kai sijikao Onésimo, naa xan choo ná, xan anto thjueꞌe ná ko kai anto dithikaon xan Jesucristo. Ko jeꞌe naa chujni rajnaa ra ko kayui xan rundathjo ra xan kain thi jituꞌen nthiꞌi.
COL.4.10	Aristarco, xi kai jiaxiꞌin nthiꞌi ngain nduꞌa xiiso, ruaꞌan ra xa juajna, ko Marcos, xeꞌen chrinii Bernabé, ruaꞌan ra xan juajna kai. Ko jaꞌa ra ubituꞌan ra ixin are siji Marcos sitsjaꞌa ra, dayeꞌe ra jian. 
COL.4.11	Ko Jesús, thi kai nchegiꞌin na̱ Justo, ruaꞌan ra juajna kai. Ko jeꞌo ni judío teꞌi thjengijna ná tenthaꞌa ná xree Ndo Dio, ko jeꞌe na̱ anto nchesuji na na̱. 
COL.4.12	Epafras, thi kai naa chujni rajnaa ra, ruaꞌan ra juajna, ko kai ncheꞌe xree Jesucristo, ko kain nchaꞌon nichjee Ndo Dio ko anto nchetseꞌen ñao ndo ixin jaꞌa ra ixin sachrjedeꞌa ra nthiee ndo ko kain jian sincheꞌe ra inchin rinao ndo. 
COL.4.13	Ixin jaꞌan nuna ixin Epafras anto ta juachjaon ixin jaꞌa ra, ko kai ixin chujni dithikaon Jesucristo te ngain rajna Laodicea ko rajna Hierápolis. 
COL.4.14	Lucas, xi nchexruan anto thjueꞌe ná, ruaꞌan ra juajna ko kai Demas.
COL.4.15	Ko chjeꞌe ra juajna kain ni choo ná te ngain rajna Laodicea, kai chjeꞌe ra juajna Ninfas kunixin kain ni niꞌngo xrathe nthi̱ꞌa̱ ngain nchianduꞌa. 
COL.4.16	Are tsjexin tsiꞌin ra keꞌe jichro xroon jiꞌi, kai ruaꞌan ra xron ngain ni niꞌngo Laodicea ixin tsiꞌin na̱ keꞌe jitaxin ngain xron, ko kai jaꞌa ra tsjeꞌe ra keꞌe jitaxin xroon kjuiꞌi ni niꞌngo yaa. 
COL.4.17	Ndache ra Arquipo ixin sincheꞌe xra kuetuꞌen Nchaa ná Jesús, ko jian sincheꞌe xra.
COL.4.18	Jaꞌan Pablo na rikji̱ꞌan ra juajna jiꞌi kunixin rana. Ko xraxaon ra ixin jiaxinna. Ko Ndo Dio sinthanchaon ra. Jañaa tsuꞌen.
1TH.1.1	Jaꞌan, Pablo na, Silvano ko Timoteo ruaꞌan ra juajna jaꞌa ra xro rajna Tesalónica, ni dithikaon ngain Ndo Dio, Ndudaa ná, ko ngain Nchaa ná Jesucristo. Ndo Dio sinthanchaon ra, ko ruchjaa ra thi chrjuin tsunuꞌe ansean ra.
1TH.1.2	Jaꞌan ná kainxin nchaꞌon thexruxian ná Ndo Dio ixin jaꞌa ra, are nichjayaa ná ndo. 
1TH.1.3	Ko ngathexin kon Ndudaa ná jii ngajni jaꞌan ná xraxaꞌon ná ixin jaꞌa ra kainxin nchaꞌon, ixin xra bincheꞌe ra ixin chunthia ra Jesucristo, ko tsjé xra bincheꞌe ra ixin thjueꞌe ra jeꞌe, ko ixin kain nchaꞌon chunthia ra ngain Nchaa ná Jesucristo. 
1TH.1.4	Jaꞌa ra xro choo ná, Ndo Dio anto thjuaꞌa ra ndo, ko nuna ná ixin jeꞌe ndo kuinchiaꞌa ra ndo, 
1TH.1.5	ixin are basukian ná thi jian juajna ngajin ra, jeoꞌa juajna basukian ná, kai basukian ná jié juachaxin dajon Espíritu Santo ko jian dithikaꞌon ná ko chunthia ná thi ndachrjan ná, ko jaꞌa ra nuꞌa ra jian ixin binthe ná ngajin ra ko kjuee ná thi jian ixin jaꞌa ra.
1TH.1.6	Ko jaꞌa ra bincheꞌe ra inchin binthaꞌa ná ko inchin bincheꞌe Jesucristo. Ko maski anto tangi kuꞌan ra bayéꞌe ra thi jian juajna ko Espíritu Santo binthagatsuan ra thi chrjuin tunuꞌe anseen ni. 
1TH.1.7	Ko ni Macedonia ko ni Acaya, ni dithikaon Jesucristo, bikon na̱ thi bincheꞌe ra, ko kai rinao na̱ sincheꞌe na̱ inchin jaꞌa ra. 
1TH.1.8	Ko jaꞌa ra kuexinxin ra kjuaago ra thi jian juajnee Nchaa ná Jesucristo, ko jeoꞌa ni Macedonia ko ni Acaya nuꞌe jiꞌi, kai chujni inaa nunthe nuꞌe na̱ ixin jaꞌa ra jian chunthia ra Ndo Dio, ko ixruꞌin rugunda runichja ná; 
1TH.1.9	ixin jeꞌo na̱ thekin na̱ ixin jaꞌa ra ni Tesalonicenses jian bayéna ni ra are basutsjaꞌa ra. Ko kai thekin na̱ ixin kexreen kuinthuꞌe ra diuchjan nchechjian xii ko bithikaon ra Ndo Dio, ndo jichon ko jaan ndua Ndo Dio 
1TH.1.10	ko ixin techuꞌen ra tsii Jesucristo, thi Xeꞌen Ndo Dio, xan rukjan tsii. Ko mee Jesús thi xechon, thi tsjengijna ná are sueꞌen jie̱ kain chujni jii ngataꞌa nunthe.
1TH.2.1	Jaꞌa ra, xro dithikaon ra Jesucristo, nuꞌa ra jian ixin are basutsjaꞌa ra, ninchin banthatjangiꞌa ná nchaꞌon na ná ixin jian juinthaꞌa ná xra. 
1TH.2.2	Ko kai nuꞌa ra ixin nthi̱ꞌa̱ rajna Filipos tangi bathua ná ko chrjuinꞌa nichja chujni ixin jaꞌan ná. Aro maski tangi kunna ná nthi̱ꞌa̱, Ndo Dio binchesuji ná ko basukian ná thi jian juajna ngajin ra. 
1TH.2.3	Ko jaꞌan ná tjajinꞌa ná ngain thi kjuaguꞌa ra, ko juaxraxaon na ná jian ko xraxaonꞌa ná sinthayaa ná chujni. 
1TH.2.4	Ko Ndo Dio chunxin ndo juaxraxaon na ná ko chunthiaxin ná ndo ixin tsjiꞌan ná juajnee ndo, ko jaꞌan ná nichjaꞌa ná ixin sithunanxin ná jian ngathexin kon chujni; jaꞌan ná nichja ná inchin nchexruxiꞌin Ndo Dio ixin jeꞌe ndo chunxin ndo anseen na ná. 
1TH.2.5	Ko nuꞌa ra jian ixin xruꞌin nchaꞌon nichja ná chrjuin ixin runthayaꞌa ra ko ruchjana ni ra tumi. Ko Ndo Dio nuꞌe ndo kain jiꞌi, ixin jeꞌe ndo dikon ndo kain. 
1TH.2.6	Ko thjeꞌa ná ixin jaꞌa ra o icha chujni runchesayana ni ra, maski jaꞌan ná nchao ruganchiaꞌa ra thi jaꞌan ná rujinaꞌo ná ixin jaꞌan ná kuinchieꞌe na ná Jesucristo. 
1TH.2.7	Aro jaꞌan ná jeꞌa jañaa binthaꞌa ná ixin jaꞌan ná anto thjuaꞌa ra, jañaa inchin naa janaꞌa thjueꞌe jan xeꞌen jan are jinchiangi jan xan. 
1TH.2.8	Jaꞌan ná anto rinaꞌo ra, ko jeoꞌa thi jian juajnee Ndo Dio chjaꞌa ra, kai nchao seꞌen ná ixin jaꞌa ra. ¡Ko jañaa thjuaxin ra! 
1TH.2.9	Ko jaꞌa ra xraxaon ra kexreen jaꞌan ná suji binthaꞌa ná xra ixin bachaxin ná thi bine ná, are kjuaguꞌa ra juajnee Ndo Dio. Ko binthaꞌa ná xra nchaꞌon ko thie ixin xruꞌin juachjaon ruchjaꞌa ra ixin ruchjana ni ra thi rugundana ná.
1TH.2.10	Jaꞌa ra nuꞌa ra jian ko kai Ndo Dio nuꞌe ndo ixin jaꞌan ná jian binthaꞌa ná ngajin ra ko xruꞌin chujni runichja jianꞌa ixin jaꞌan ná. 
1TH.2.11	Kai kjuengijna ra ixin rutseꞌa juachjaon ngain ansean ra ko jamee binthaꞌa ná inchin ncheꞌe naa ndudaꞌa ngain xeꞌen ndo. 
1TH.2.12	Ko banthatsaꞌan ra ñao ra ixin sincheꞌe ra inchin jikininxin ncheꞌe chujni kjan xeꞌen Ndo Dio ixin bayée ná juachaxin sunthe ná ngain ndo nthi̱ꞌa̱ thi thetuꞌan ndo.
1TH.2.13	Ko jaꞌan ná kainxin nchaꞌon thexruxian ná Ndo Dio ixin are kuiꞌin ra juajnee ndo thi kjuaago ná, jaꞌa ra bayeꞌa ra inchin kexeuka inaa juajnee chujni ixin jiꞌi nduaxin juajnee Ndo Dio. Mexinxin, jaꞌa ra xro dithikaon ra kuinthuꞌe ra kain thi jianꞌa bancheꞌe ra. 
1TH.2.14	Jaꞌa ra, xro bithikaon ra Jesucristo, xrajeꞌo kuꞌan ra inchin ni ninguꞌe Ndo Dio nthi̱ꞌa̱ Judea ixin jeꞌo chujnii na̱ banchekinga ni bithikaon, ko mee thi kuꞌan ra jaꞌa ra xro tesalonicenses ixin jeꞌo ni rajnaa ra banthagatho ra na̱ tangi. 
1TH.2.15	Ko ni judío naguenxon na̱ Nchaa ná Jesús ko ni profeta ko kai jaꞌan ná bantsjexin na̱ ná ngain rajna. Ko jeꞌe na̱ ncheꞌa na̱ thi nchexruxiꞌin Ndo Dio ko ningakuꞌen na̱ chujni. 
1TH.2.16	Ko ni judío kai kuanchrjandaꞌa ná na̱ runichjaa ná chujni jeꞌa judío ixin rukjan na̱ inaa chujni narua. Jañaa jeꞌe na̱ icha jianꞌa bincheꞌe na̱ ngathexin kon Ndo Dio. Ko jai anto tangi tsuꞌen na̱ ixin Ndo Dio suji sincheꞌe jie̱ ngain na̱.
1TH.2.17	Jaꞌa ra, xro bithikaon ra Jesucristo, are sakjuixin ná ngajin ra, maski bagikonꞌa ra kanxion nchaꞌon, jaꞌan ná anto baxraxaꞌon ná ixin jaꞌa ra, ko jaꞌan ná anto binaꞌo ná rugaso ná inaa. 
1TH.2.18	Ko tsjé nthiꞌa juinaꞌo ná rugaso ná. Ko jaꞌan Pablo na kai tsjé nthiꞌa juinaꞌo rugaso, aro nchiijin kuanchrjandaꞌa ná ixin tsjé thi jianꞌa kayakunanxin ná. 
1TH.2.19	Aro, ¿keꞌe ruchananxin ná o tsaꞌin ñao ná ngathexin kon Nchaa ná Jesucristo are rukjan tsii? ¿A jeꞌa ixin jaꞌa ra bithikaon ra Jesucristo?, jiꞌi thi ruchananxin ixin thi jian xra binthaꞌa ná ngajin ra. 
1TH.2.20	Mexinxin chrjuin tununa ná ko chaꞌna ná ixin jaꞌa ra.
1TH.3.1	Mexinxin are atho juinaꞌo ná rukununa ná kexreen te ra, jaꞌan ná kjuao ná ko ndachrjan ná ixin icha jian tabithuna ná nthiꞌi Atenas 
1TH.3.2	ko ruaꞌan ra xan choo ná Timoteo, xan thjengijna ná ko ncheꞌe xree Ndo Dio ixin dikao xan juajnee ndo. Ko juiji xan ixin juitsjaꞌa ra xan ixin sinthasuji ra xan ko icha ruchunthia ra thi jian juajna. 
1TH.3.3	Ixin maski tangi tedathuꞌe ra, xruꞌin ra xro rutjañaꞌa ra thi jian juajna bithikaon ra, ko jaꞌa ra ujian nuꞌa ra ixin jañaa tangi sathuꞌe ná 
1TH.3.4	ixin are binthe ná ngajin ra undathjo ra ixin tangi rukuan ná, ko jamee kuꞌen. 
1TH.3.5	Ko mexinxin ikuixinaꞌa chuan icha ko ruaꞌan Timoteo ixin banchiangi a xradithikaon ra jian ngain Jesucristo ixin kuaa juachjaon ixin nchiijin runthayaꞌa ra ko runcheꞌe ra thi jianꞌa ko jañaa thi jaꞌan ná kjuaguꞌa ra ndarukinthuꞌe ra.
1TH.3.6	Ko jai Timoteo ukjanxin rajnaa ra, Tesalónica, ko jian juajna juiaꞌo na ixin jaꞌa ra anto jian chunthia ra Jesucristo ko anto thjueꞌe choo ra. Kai ndachjejin na ixin jaꞌa ra xraxaon ni ra kainxin nchaꞌon ko anto rinao ra sikon ni ra, jañaa inchin jaꞌan ná kai rinaꞌo ná sikon ra. 
1TH.3.7	Mexinxin, jaꞌa ra xan chian, maski anto tangi tedetan ná ko tangi tedathua ná, aro jaꞌan ná tusuji ná ixin kununa ná ixin jaꞌa ra xra jian chunthia ra ngain Jesucristo. 
1TH.3.8	Ko ixin dachrjendeꞌa ra Jesucristo, jaꞌan ná kai icha tusuji ná. 
1TH.3.9	Nunaꞌa ná, kexreen anto tsexruxianxin ná Ndo Dio ixin jaꞌa ra, ixin jaꞌan ná anto chaꞌna ná ngathexin kon ndo ixin thi tencheꞌe ra. 
1TH.3.10	Nchaꞌon ko thie nthatsaan ná ñao Ndo Dio ixin ruchjana ná juachaxin ixin jaꞌan ná sikon ra inaa, ko jañaa ruxethjaxin thi xra chunthiaꞌa ra jian ngain Nchaa ná.
1TH.3.11	Ko Ndo Dio Ndudaa ná ko Nchaa ná Jesucristo tsjengijna ná ixin nchao sasutsjaꞌa ra. 
1TH.3.12	Ko kai nthatsaan ná ñao Nchaa ná ixin icha sinthakangi ra thi unuꞌa ra ixin ruthjueꞌe choo ra icha ko ruthjueꞌe ra icha chujni, inchin jaꞌan ná thjuaꞌa ra jaꞌa ra. 
1TH.3.13	Ko Ndo Dio sinchesuji ansean ra ixin xruꞌin thi jianꞌa sincheꞌe ra ko xruꞌin jianꞌa seꞌe ngain ansean ra ngathexin kon Ndo Dio Ndudaa ná are tsii Nchaa ná Jesús kunixin kainxin chujnii.
1TH.4.1	Jaꞌa ra, xro dithikaon ra, tedanchiaꞌa ra ko nthatsaꞌan ñao ra kunixin juachaxiin Nchaa ná Jesús, ncheꞌe ra inchin kuangi ra ngajin ná, ko jiꞌi tsjengijna ra ixin sincheꞌe ra thi nchexruxiꞌin Ndo Dio ko ncheꞌe ra icha thi jian.
1TH.4.2	Ko jaꞌa ra unuꞌa ra thi jaꞌan ná ndathjo ra, inchin kuetuꞌan Nchaa ná Jesús. 
1TH.4.3	Ndo Dio rinao ixin jaꞌa ra rukjan ra jian chujni ko jian sinthe ra ngathexin kon ndo, mexinxin chujni sejuakaoꞌa choo na̱ ja̱ xra thutheꞌa na̱. 
1TH.4.4	Ko jaꞌa ra ruchunda ra chriꞌa ra ko dayakuꞌen ra nchra ko nchesayeꞌe ra nchra inchin rinao Ndo Dio. 
1TH.4.5	Ko dithuaxinꞌa ra ncheꞌe ra thi rinao nthauꞌa ra inchin ncheꞌe chujni chunxinꞌa ko dithikaonꞌa Ndo Dio. 
1TH.4.6	Ko xruꞌin kensen sinchetjajin ko sincheyeꞌe xan choo ngain thi kjuan ná jiꞌi ixin Nchaa ná sincheꞌe jie̱ ngain chujni sincheꞌe jianꞌa jiꞌi inchin binthanuꞌa ra ko undathjo ra ixin tsuꞌen. 
1TH.4.7	Ndo Dio bayáꞌa ná ndo ixin sinthoꞌo ná thi jianꞌa; jeꞌe ndo bayáa ná ndo ixin sinthoꞌo ná thi jian. 
1TH.4.8	Mexinxin are naa chujni dithikaonꞌa thi jidithuꞌen jiꞌi, jeꞌa naa thi thetuꞌan chujni jidithikaonꞌa, jeꞌe jidithikaonꞌa Ndo Dio thi chjaa ná Espíritu Santo.
1TH.4.9	Ko jai irugundaꞌa ixin jaꞌan rukji̱ꞌan ra ixin kexreen ruthjueꞌe choo ra ixin Ndo Dio ubinthakuaꞌan ra kexreen ruthjueꞌe choo ra. 
1TH.4.10	Ko utethjueꞌe ra ni choo ná, ni te nguixin nuntheꞌe Macedonia. Aro nthatsaꞌan ñao ra xro dithikaon ra Jesucristo ixin icha thjueꞌe choo ra. 
1TH.4.11	Ko ncheꞌe ra ixin jian dakjioꞌo ra kain chujni ko ncheꞌe ra xraa ra, xra ujikininxin sincheꞌe ra inchin jaꞌan ná ukuetuꞌan ra, 
1TH.4.12	ko jañaa chujni dithikaonꞌa Cristo runichja na̱ jian ixin jaꞌa ra, ko rugundaꞌa sanchieꞌe ra chujni thi sundaꞌa ra.
1TH.4.13	Jaꞌa ra xro dithikaon ra Jesucristo, rinaꞌo ná ixin jaꞌa ra tsunuꞌa ra ixin keꞌe sikuꞌen chujni undabinthegeꞌen, ko jañaa sinthechinꞌa ra inchin chujni chunthiaꞌa ko nueꞌa keꞌe sikuꞌen. 
1TH.4.14	Jañaa inchin jaꞌan ná duthikaon ná ixin Jesús beꞌen ko kjan xechon, jañaa Ndo Dio sinchexechon kainxin chujni bithikaon Jesús ko beꞌen na̱.
1TH.4.15	Ko jaꞌan ná ndathjo ra inchin kjuaguꞌna ná Nchaa ná Jesús, ixin jaꞌan ná xro xra sunthechon ná are Jesucristo tsii, jaꞌan ná ruchuen ná ixin saꞌo ruxechon ni undabeꞌen. 
1TH.4.16	Ko are Nchaa ná Jesucristo ruxinkajinxin ngajni ko Ndo Dio suji tsetuꞌan kunixin thee arcángel ko saxruen trompeta, tuinxion ni ndabinthegeꞌen ko bithikaon Cristo, ni mee ruxechon saꞌo. 
1TH.4.17	Kuthejan jaꞌan ná, xro xra sunthechon ná ko te ngataꞌa nunthe, satsjiꞌo ná Ndo Dio ngakjan thjui ixin sigutan ná Nchaa ná Jesucristo ngatauꞌen chrintho ko sunthe ná ngain ndo kainxin nchaꞌon. 
1TH.4.18	Ko jañaa nchesujixin choo ra kunixin juajna jiꞌi.
1TH.5.1	Ko kesa sikuꞌen o kexreen tsuꞌen yaa rugundaꞌa rukji̱ꞌan ra jaꞌa ra xan chian, 
1TH.5.2	ixin jaꞌa ra unuꞌa ra ixin thi nchaꞌon rukjan Nchaa ná tsuꞌen xraa are dixinthe ni xicheꞌe are naxin xeꞌe. 
1TH.5.3	Are chujni rundachro na̱: “Anto chrjuin tunua ná ko xruꞌin sikuꞌen”, ko ruxanthebeꞌo kain, ko kai xraa are tsinbeꞌo tseꞌe ni naniita ixin usinchekunkjiꞌi na̱ chjan, jañaa chroꞌa satsingeꞌe na̱ nchaꞌon mee. 
1TH.5.4	Aro jaꞌa ra, xro dithikaon ra Ndo Dio, iteꞌa ra ngain thi naxin xeꞌe ko unuꞌa ra ixin rukjan Nchaa ná. Ko ngain nchaꞌon jiꞌa, tsuanꞌa ra xraa chujni dixinthebeꞌo xi cheꞌe are naxin xeꞌe. 
1TH.5.5	Ko kain jaꞌa ra dakji ra ngain thi dingasaan ko mee inchin are te ra ngain nchaꞌon nchengaseꞌen ni. Ko jaꞌan ná dakjiꞌa ná ngain thi naxin xeꞌe. 
1TH.5.6	Mexinxin jaꞌan ná sunthechrinꞌa ná xraa ni icha. Icha jian sunthetsjeꞌe ná ko ndakua seꞌe juaxraxrauan ná. 
1TH.5.7	Chujni dejua, are naxin xeꞌe dejua na̱, ko ni kuan, are naxin xeꞌe kuan na̱. 
1TH.5.8	Aro jaꞌan ná, xro dithikaon ná ko te ná ngain thi dingasaan, kain nchaꞌon sunthe ná kunixin jian juaxraxaon. Ko thi chunthia ná ngain Jesús ko thi thjueꞌe ná icha chujni mee thi thjengijna ná xraa chia tengaa nungajinxin xi soldado. Ko are chunthia ná jian ixin Ndo Dio binthakjan ná inaa chujni narua, jiꞌi inchin chia thjinga xi soldado. 
1TH.5.9	Ndo Dio binthakininxinꞌa ná ndo thi jie̱ sincheꞌe ndo. Ndo Dio binthakininxin ná ndo rukjan ná inaa chujni narua ixin Nchaa ná Jesucristo 
1TH.5.10	ixin jeꞌe beꞌen ixin jaꞌan ná ixin sunthe ná ngain, maski ndaseꞌen ná o techon ná. 
1TH.5.11	Mexinxin nchesuji choo ra ixin rueꞌe ra nthiee Ndo Dio, jañaa inchin tencheꞌe ra.
1TH.5.12	Nthatsaꞌan ñao ra xro dithikaon ra Jesucristo ixin chundeꞌe ra juasaaya ni ncheꞌe xra ko nthakuaꞌan ra na̱ ko ndathjo ra na̱ thi rinao Nchaa ná Jesús. 
1TH.5.13	Kai chundeꞌe ra na̱ jié juasaaya ko thjueꞌe ra na̱ ixin kain xra ncheꞌe na̱ ko thetoꞌa ra ko dakjiꞌo choo ra jian.
1TH.5.14	Kai nthatsaꞌan ñao ra ixin nchesatheꞌe ra chujni xruꞌin rinao sincheꞌe ko thjengijna ra chujni chunda juachjaon, kai thjengijna ra chujni xra dithikaonꞌa jian ko duñaunkuaꞌa ra ngain chujni.
1TH.5.15	Tsjeꞌe ra jian ixin xruꞌin chujni tsunkjañeꞌe choo na̱ thi jianꞌa banchekao choo na̱; icha jian ncheꞌe ra thi jian ngain xan choo ra ko ngain kain chujni.
1TH.5.16	Ncheꞌe ra ixin kainxin nchaꞌon chrjuin tsunuꞌa ra. 
1TH.5.17	Nichjeꞌe ra Ndo Dio kainxin nchaꞌon, 
1TH.5.18	ko thexruxiꞌin ra Ndo Dio ixin kainxin thi jian o thi jianꞌa tuꞌan ra ixin jañaa rinao ndo ixin sincheꞌe ra jaꞌa ra xro dithikaon ra Jesucristo.
1TH.5.19	Kayakuenꞌa ra juachaxiin Espíritu Santo. 
1TH.5.20	Kayakuenꞌa ra chujni runichja chrujan juajnee Ndo Dio. 
1TH.5.21	Ko thiꞌin ra a xrajeꞌo juajna tenichja na̱, aro jaꞌa ra thenchjiꞌan ra jeꞌo thi jian, 
1TH.5.22	ko xruꞌin thi jianꞌa ncheꞌe ra.
1TH.5.23	Ndo Dio, thi dajon thi chrjuin tunua ná, nchaꞌon ko nchaꞌon thinga santsjaꞌa ra thi jianꞌa nchexruxiꞌin nthauꞌa ra ko tsjengijna espiritua ra thi techunxin ra ko nthauꞌa ra ixin xruꞌin thi jianꞌa sincheꞌe ra ko jian sinthe ra are tsii Nchaa ná Jesucristo. 
1TH.5.24	Ko Ndo Dio thi bayáꞌa ra, jeꞌe ndo, jaan, ncheꞌe ndo kain thi ndachro ndo.
1TH.5.25	Jaꞌa ra, xro dithikaon ra Jesucristo, nchetseꞌen ra ñao Ndo Dio ixin jaꞌan ná.
1TH.5.26	Kain chujni dithikaon Jesucristo chjeꞌe ra na̱ juajna inchin kukuaan ná.
1TH.5.27	Jaꞌan rithetuꞌan ra kunixin juachaxin chjana Nchaa ná Jesucristo, tjao ra xroon jiꞌi ixin nthi̱ꞌa̱ tsiꞌin ni niꞌngo.
1TH.5.28	Ko thi thjuaa ná Nchaa ná Jesucristo seꞌe ngajin ra. Jañaa tsuꞌen.
2TH.1.1	Jaꞌan, Pablo na, kunixin Silvano ko Timoteo, ruaꞌan ra xroon jiꞌi jaꞌa ra xro Tesalónica, xro dithikaon ra ngain Ndo Dio Ndudaa ná ko ngain Nchaa ná Jesucristo. 
2TH.1.2	Ko Ndo Dio Ndudaa ná ko Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
2TH.1.3	Jaꞌan ná kainxin nchaꞌon rugunda tsexruxian ná Ndo Dio ixin jaꞌa ra xro dithikaon ra Jesucristo inchin jikininxin sinthaꞌa ná ixin jaꞌa ra nchaꞌon ko nchaꞌon icha chunthia ra Nchaa ná ko icha thjueꞌe choo ra. 
2TH.1.4	Ko jaꞌan ná taꞌin ñaꞌo ná are nichja ná ixin jaꞌa ra ngain icha niꞌngo dithikaon Ndo Dio ixin thixiꞌan ra kain ko thinthueꞌa ra thi bithikaon ra, maski tangi tedathuꞌe ra ko chujni jianꞌa nthakinga ra. 
2TH.1.5	Ko thi tuꞌen jiꞌi tjaago ixin Ndo Dio jian ncheꞌe jie̱ ko jeꞌe ndo binthakininxin ra ndo sixiꞌin ra ngain thi thetuꞌan ndo, mexinxin tangi tedathuꞌe ra.
2TH.1.6	Ndo Dio jian ndo ko sincheꞌe jie̱ ko sinchegatho tangi thi chujni nthagatho ra tangi. 
2TH.1.7	Ko jaꞌa ra, xro anto tangi tuꞌan ra, Ndo Dio santsjaꞌa ra kain thi ndakunchrjen ra ko kai jaꞌan ná, are Nchaa ná Jesucristo tsixin ngajni kunixin kain ángel ngagee xruꞌi 
2TH.1.8	ixin sincheꞌe jie̱ ngain ni banchejee Ndo Dio ko ngain ni bithikaonꞌa juajnee Nchaa ná Jesucristo. 
2TH.1.9	Ko ni teꞌi ndasitjaan na̱ ngathe xruꞌi ko ndatsunkjínxin na̱ ngathexin kon Ndo Dio ko ngain thi jié juachaxin chunda ndo. 
2TH.1.10	Ko jiꞌi sikuꞌen ngain nchaꞌon are Nchaa ná Jesucristo tsii ixin kain chujni bithikaon ngain jeꞌe sinchesayeꞌe na̱ ko tsiseꞌen na̱. Ko ngayee ni teꞌi sinthe ra kai ixin ubithikaon ra juajnee Ndo Dio are jaꞌan ná ndathjo ra.
2TH.1.11	Mexinxin jaꞌan ná nthatsaan ná ñao Ndo Dio kainxin nchaꞌon ixin jaꞌa ra, ko sinthakininxin ra ndo sincheꞌe ra xree ndo ko kain thi jian kunixin juachaxiin ndo, ko Ndo Dio tsjengijna ra ngain kain xra sincheꞌe ra ixin chunthia ra ndo. 
2TH.1.12	Ko jañaa Nchaa ná Jesucristo tsusayeꞌe ixin dithikaon ra ngain jeꞌe, ko kai jaꞌa ra tsusayaꞌa ra ixin jeꞌe ixin Ndo Dio ko Nchaa ná Jesucristo anto thjuaa ná.
2TH.2.1	Jaꞌa ra xro dithikaon ra, jai tsjuan ná ixin are rukjan tsii Nchaa ná Jesucristo sunthe ná ngain jeꞌe. Mexinxin nthatsaꞌan ñao ra, 
2TH.2.2	tanchrjandaꞌa ra ixin kexeꞌo chujni sinthatjajin ra ixin thi unuꞌa ra. Xraonꞌa ra are naa chujni rundathjo ra ixin naa espíritu ndache ixin ujuii nchaꞌon mee, o chujni nichja ixin jaan, ubinkee nchaꞌon mee, o chujni sinthayaꞌa ra na̱ ixin jaꞌan ná kji̱n ná naa xroon thi jitaxin ixin juii nchaꞌon mee. 
2TH.2.3	Dithuaxinꞌa ra ixin sinthayaꞌa ra kexeꞌo chujni ixin saꞌo tsununxin chujni dithikaunꞌa ko tsetukaꞌo juajnee Ndo Dio, ko kai tsununxin thi xii anto jianꞌa ko ningakuꞌen Ndo Dio, ko chujni jiꞌi ujikininxin sitjaan ngathe xruꞌi. 
2TH.2.4	Ko xii jiꞌi ningakuꞌen Ndo Dio ko kain ni dithikaon ndo, ko runingakuꞌen kain thi jikininxin ndo ko tusayexin ndo. Ko xii jiꞌi sixiꞌin xa ningue Ndo Dio ko rundachro ixin ningue xa ko rundachro xa ixin dio xa.
2TH.2.5	¿Axraxaonꞌa ra ixin jaꞌan bandathjo ra kain jiꞌi are bariꞌi ngajin ra? 
2TH.2.6	Ko jaꞌa ra jian nuꞌa ra thi tanchrjandaꞌa xii jiꞌi ixin tsii xa, ixin tsii xa sithjaja nchaꞌon jikininxin tsii xa. 
2TH.2.7	Thi jianꞌa jixraxaon xii yaa ujithexiꞌin ngataꞌa nunthe aro xratsiꞌa ixin thi jikayakuen xrajii nthiꞌi. 
2TH.2.8	Kuthimejan tsununxin thi xii anto jianꞌa, ko Nchaa ná Jesús suen xa kunixin jeꞌo sanuthe kunixin ruꞌa ko ruxanthe xa kunixin xruꞌi sinchengasanbeꞌo Jesús are tsii. 
2TH.2.9	Ko thi xii jianꞌa mee tsii ixin nchiijin sinchexin thi anto tsjé thi naꞌa dikunxin ni ixin sincheyeꞌe xa chujni, ko juachaxiin nchiijin sinchexingamenxin chujni ko anto tsjé sincheꞌe xa thi naꞌa dikunxin ni, ixin sincheyeꞌe xa chujni. 
2TH.2.10	Ko kain thi jianꞌa xraxaon xa, sincheyexin xa kain chujni ixin sitjaan na̱ ngathe xruꞌi, ixin bithikaonꞌa na̱ ko bayeꞌa na̱ thi jian juajna thi runchekjan na̱ inaa chujni narua. 
2TH.2.11	Mexinxin Ndo Dio tanchrjanda na̱ ixin thi jianꞌa sincheyeꞌe na̱ ko jeꞌe na̱ sithikaon na̱ thi jianꞌa, 
2TH.2.12	ko satsji na̱ ngathe xruꞌi kain ni bithikaonꞌa thi jian juajna, ixin icha binchexruxiꞌin na̱ thi jianꞌa.
2TH.2.13	Aro jaꞌan ná rugunda tsexruxian ná Ndo Dio kainxin nchaꞌon ixin jaꞌa ra anto thjuaꞌa ra Nchaa ná ixin are nakuexinxon beꞌe kain, jeꞌe ndo ukuinchiaꞌa ra ndo ixin kjan ra inaa chujni narua ixin Espíritu Santo, thi binthakjan ra naa jian chujni ko bithikaon ra thi jian juajna. 
2TH.2.14	Ko ixin kuiꞌin ra thi jian juajna ndathjo ra, Ndo Dio baya̱ꞌa ra ndo ixin sinthe ra ngain thi thetuꞌan Nchaa ná Jesucristo.
2TH.2.15	Mexinxin jaꞌa ra xro dithikaon ra, dachrjendeꞌa ra Ndo Dio ko thinthueꞌa ra thi binthakuaꞌan ra kunixin thi xroon kji̱n ná ko thi juajna nichja ná are baso ná. 
2TH.2.16	Ko Nchaa ná Jesucristo, ko Ndudaa ná Dio, thi thjuaa ná ko binthathuan ná thi chrjuin tunuꞌe ansean ná kain nchaꞌon, kai thjengijna ná ixin ruchuꞌen ná tsii ndo, 
2TH.2.17	mee sinchesuji ansean ra ixin runichja ra jian ko jian sincheꞌe ra kain xra.
2TH.3.1	Ko xra rundathjo ra jaꞌa ra xan chian ixin dithikaon ra Jesucristo, nchetseꞌen ra ñao Ndo Dio ixin jaꞌan ná nchao tsjiꞌan ná juajnee Nchaa ná nguixin nunthe, ko chujni sayée na̱ ko sithikaon na̱ juajna, jañaa inchin bithikaon ra jaꞌa ra. 
2TH.3.2	Kai nchetseꞌen ra ñao ndo ixin xruꞌin sinchena ná chujni ndakuaꞌa ko jianꞌa ncheꞌe ixin kainxinꞌa chujni chunthia thi jian juajna. 
2TH.3.3	Aro Nchaa ná Jesucristo ncheꞌe thi ndachro ko sinthasuji ra ixin icha sithikaon ra ko tsjengijna ra ixin thi jianꞌa xruꞌin sinthaꞌa ra. 
2TH.3.4	Ko chunthia ná jian ngain Nchaa ná Jesucristo ixin jaꞌa ra, jaan, tencheꞌe ra ko xra sincheꞌe ra kain thi jaꞌan ná kuethuꞌan ra. 
2TH.3.5	Ko Nchaa ná tsjengijna ra ruthjueꞌe ra kain chujni inchin Ndo Dio thjuaa ná. Ko tsixiꞌan ra kainxin thi tangi inchin Nchaa ná Jesucristo kuexiꞌin.
2TH.3.6	Jaꞌa ra xro dithikaon ra, jaꞌan ná thetuꞌan ra kunixin juachjaxin chjana ná Nchaa ná Jesucristo ixin tatoꞌa ra xan choo ná ncheꞌa xra ko dithikaonꞌa xan thi kjuaguꞌa ra. 
2TH.3.7	Ko jaꞌa ra unuꞌa ra kexreen sincheꞌe ra, rugunda sincheꞌe ra inchin jaꞌan ná nthaꞌa ná. Jaꞌa ra bikonꞌa ra juaseꞌe ngajin ná are binthe ná ngajin ra. 
2TH.3.8	Ko banekuaꞌa ná niuthjee inaa chujni ixin jaꞌan ná nchaꞌon ko thie suji banthaꞌa ná xra bagachaxin ná niuthja, ko jañaa rukunuaꞌa ra tangi ixin ruchjana ni ra thi rugundana ná. 
2TH.3.9	Ixin jaꞌan ná jikininxin ná rukjengijna ni ra aro jaꞌan ná binthaꞌa ná xra, ixin jañaa rukangi ra ko runcheꞌe ra inchin jaꞌan ná. 
2TH.3.10	Ixin are jaꞌan ná binthe ná ngajin ra, kuetuꞌan ra jiꞌi: thi rinaoꞌa sincheꞌe xra, kai sineꞌa. 
2TH.3.11	Ko jai jaꞌan ná kuian ná ixin ngayaꞌa ra jii chujni dithikaonꞌa thi kuangi ra, ko xruꞌin xra ncheꞌe na̱ ko dixinthe na̱ thi ndusenꞌa na̱. 
2TH.3.12	Ko kain chujni teꞌi, thetuan ná na̱ ko nthatsaan ná ñao na̱ kunixin juachaxiin Nchaa ná Jesucristo ixin rugunda sincheꞌe na̱ xra ixin jañaa sacha na̱ thi sine na̱.
2TH.3.13	Ko jaꞌa ra, xro dithikaon ra, kain nchaꞌon ncheꞌe ra thi jian ko tunchrjenꞌa ra. 
2TH.3.14	Ko are chrujan ni sithikaonꞌa thi ritjaguꞌa ra ngain xroon jiꞌi, tjaago ra kexeꞌe ni mee ko tatoꞌa ra na̱ ixin jañaa tsusuee na̱. 
2TH.3.15	Aro ningakuenꞌa ra na̱, icha jian nichjeꞌe ra na̱ ixin sasingixin na̱, ixin dithikaon na̱ Jesucristo kai.
2TH.3.16	Nchaa ná Jesucristo, thi dajon thi chrjuin tunuꞌe anseen ni, kain nchaꞌon ruchjaa ra thi chrjuin tsunuꞌe ansean ra ko seꞌe ndo ngajin ra kain nchaꞌon.
2TH.3.17	Jaꞌan Pablo na, ruaꞌan juajna jiꞌi ko kji̱n na xroon kunixin rana ixin jañaa tsunuꞌa ra ixin jaꞌan kji̱n na. 
2TH.3.18	Ko Nchaa ná Jesucristo sinthanchaon ra kainxin ra. Jañaa tsuꞌen.
1TI.1.1	Jaꞌan Pablo na, thi kuinchieꞌe Jesucristo ixin thjiꞌan juajnee. Ko juajna mee bayáa ixin juachaxiin Ndo Dio, ndo binthakjan ná inaa chujni narua, ko kai ixin Nchaa ná Jesucristo, thi techunthia ná. 
1TI.1.2	Jaꞌa, Timoteo, inchin xanꞌna ixin jian bithikaon ngain Jesucristo. Ko Ndo Dio, Ndudaa ná ko Nchaa ná Jesucristo, sinthathuꞌan kain thi jian ko tsiakunuaꞌa ko ruchjaa thi chrjuin tsunuꞌe ansean.
1TI.1.3	Are jaꞌan sakjui nunthe Macedonia, jaꞌan binthatsaꞌan ñao ixin bithuꞌa ngain rajna Éfeso ixin ruketuꞌen kanxion chujni te nthi̱ꞌa̱ ixin itsjagueꞌa na̱ chujni thi jeꞌa ndua, 
1TI.1.4	ko kai ndache na̱ ixin tsinꞌa na̱ thi chijni tekin na̱ ko ixin thi bincheꞌe kain ni ndo dachriꞌi na̱ xrachrjen. Ixin kain yaa jeꞌo ncheketo chujni ko thjengijnaꞌa na̱ ixin satsuan na̱ thi sincheꞌe Ndo Dio ngain na̱, ko chroꞌa satsuan na̱ jiꞌi, ja̱ ruchunthiaꞌa na̱ ngain ndo.
1TI.1.5	Ko rugunda sincheꞌe jiꞌi ixin jañaa ngain anseen na̱ sachrjexin thi ruthjueꞌe choo na̱, xruꞌin jianꞌa seꞌe ngain anseen na̱, ruchunda na̱ jian juaxraxaon ko nduaxin ruchunthia na̱ ngain Ndo Dio. 
1TI.1.6	Ixin kanxion chujni incheꞌa na̱ inchin bituꞌen na̱ runcheꞌe na̱ ko tuyautheka choo na̱ ko thinxinꞌa choo na̱. 
1TI.1.7	Ko ni mee rinao na̱ rukjan na̱ xraa ni tjaago ley, aro ni teꞌi nueꞌa na̱ ko thinxinꞌa na̱ thi jeꞌe na̱ nichja na̱ ko are tjaago na̱ xraxaon na̱ ixin anto jian nichja na̱.
1TI.1.8	Ko nua ná ixin ley bayée Moisés jian, aro rugunda suthikaon ná inchin jikininxin. 
1TI.1.9	Ko tsunua ná jian ixin xruꞌin ley ncheꞌe jie̱ ngain chujni ncheꞌe jian. Ley jeꞌo ncheꞌe jie̱ ni ncheꞌe thi jianꞌa, ngain ni xraguenꞌa Ndo Dio, ngain ni dithikaonꞌa ndo, ngain ni nchesayeꞌa ndo ko nichjakua na̱ jianꞌa ixin jeꞌe ndo, ngain ni tjaaya ngain ndudee ko janee ko ngain chujni naduenxon inaa chujni; 
1TI.1.10	ncheꞌe jie̱ ngain chujni dejuakaꞌo thi jeꞌa chriꞌi o xi xiꞌi, ngain thi xii dejuakaꞌo jeꞌo inaa xii, ngain ni thema chujni, ngain ni jeꞌo ncheyaxon, ngain ni dajin Ndo Dio ixin thi nduaꞌa nichja na̱ ko ngain kainxin chujni ningakuꞌen juajnee Jesucristo, 
1TI.1.11	jañaa tjaago thi jian juajnee Ndo Dio, ndo anto jian ko juajna jiꞌi bitunna tsjaago.
1TI.1.12	Jaꞌan nthasayaa Nchaa ná Jesucristo, thi binchesuji na ko kuinchieꞌe na inchin naa jian ni ncheꞌe xra ko jinchegundana ngain xree. 
1TI.1.13	Maski jaꞌan chrjuinꞌa banichja ixin jeꞌe, ko baruaa chujnii ko bakjee chijni ngain na̱. Aro Ndo Dio kuiakunua na ndo ixin jaꞌan bechunxinꞌa ndo ko benunaꞌa keꞌe banthaꞌa. 
1TI.1.14	Ko Ndo Dio anto thjue na ndo ko binchetjañana ndo kain thi jianꞌa binthaꞌa. Ko kjuengijna na ndo ixin chunthia ndo ko binchekuanꞌna ndo kexreen ruthjuaa chujni inchin Jesucristo thjuaa ná.
1TI.1.15	Ko inchin chro chujni, jiꞌi jaan ndua ko jikininxin sithikaon kain chujni: Jesucristo juii ngataꞌa nunthe ixin bikjengijna kain chujni ncheꞌe jianꞌa. Ko jaꞌan thi icha jianꞌa binthaꞌa. 
1TI.1.16	Mexinxin Ndo Dio kuiakunuana ndo. Ko jañaa Jesucristo kjuaguxin ngain icha chujni ixin jeꞌe jian ko anto thjuaa ná ko tsjé chujni sithikaon na̱ ngain jeꞌe ko rukjan na̱ inaa chujni narua thi xruꞌin nchaꞌon tsjexin. 
1TI.1.17	Mexinxin Ndo Dio, thi thetuꞌan kainxin nchaꞌon, xruꞌin nchaꞌon seꞌen, thi nakuaxinxon Ndo Dio, thi chroꞌa dikon ni, ndo mee thi tsusayeꞌe kainxin nchaꞌon. Jañaa tsuꞌen.
1TI.1.18	Timoteo, jaꞌa xanꞌna; jaꞌan rithetuꞌan ncheꞌe xree Ndo Dio, inchin ndachro chujni bayée juajnee Ndo Dio ixin jaꞌa. Ko danchiaa Ndo Dio tsjengijna ndo ngain xree ndo ko tsixiꞌan ngain kain thi jianꞌa. 
1TI.1.19	Ko kain nchaꞌon jaꞌa chunthia ngain Jesucristo kunixin naa jian juaxraxaon, aro kainxion na̱ takuinthuꞌe na̱ thi jian juaxraxaon, mexinxin takuinthuꞌe na̱ juajnee Ndo Dio. 
1TI.1.20	Ko jañaa kuꞌen Himeneo ko Alejandro, thi ni jaꞌan bajon ngain nchiijin ixin jañaa tsangi na̱ ixin runichjaꞌa na̱ jianꞌa ixin Ndo Dio.
1TI.2.1	Saꞌo nthatsaꞌan ñao ra ixin danchieꞌe ra Ndo Dio ixin kain chujni, ko nichjeꞌe ra ndo ko danchieꞌe ra ndo ixin sajon ndo kain thi rugundeꞌe na̱, ko jañaa thexruxiꞌin ra ko nchesayeꞌe ra ndo. 
1TI.2.2	Ko danchieꞌe ra ndo ixin kain chujni chunda juachaxin thetuꞌan ngain nunthe ko ni thetuꞌan kain rajna ixin ndakua sunthe ná ko tsetoꞌa ná ko kain nchaꞌon tsjee ná Ndo Dio ko jian sakjiꞌo ná chujni. 
1TI.2.3	Ixin jiꞌi jian ko nchexruxiꞌin Ndo Dio, ndo binthakjan na̱ inaa chujni narua, 
1TI.2.4	ixin jeꞌe ndo rinao ndo ixin kainxin chujni rukjan na̱ inaa chujni narua, ko satsuan na̱ thi ndua. 
1TI.2.5	Ixin nakuaxinxon Ndo Dio jii, ko nakuaxinxon thi runichjaxin ná ngain ndo, ko mee Jesucristo thi biguan inchin naa xii, 
1TI.2.6	thi xrajon beꞌen ngain ntha cruz ixin kjuengijna ná kain ná, ko jiꞌi kuꞌen ngain nchaꞌon ukuinchieꞌe ndo ixin rukuꞌen. 
1TI.2.7	Ko Ndo Dio kuetunna ndo jaꞌan ixin runichja ko tsjiꞌan juajnee ndo, ko jiꞌi ndua ko nthayaꞌa ra, ko Ndo Dio binchekjan na naa xi tjague chujni jeꞌa judío ixin tsjagua na̱ ruchunthia na̱ thi ndua.
1TI.2.8	Ko rinaꞌo ixin nguii thi te ni xii, rutsiin raa na̱ ko runichjee na̱ Ndo Dio ko xruꞌin jianꞌa seꞌe ngain anseen na̱, ko teduñaoꞌa na̱ ko tsetukaoꞌa na̱ chujni. 
1TI.2.9	Ko kai rinaꞌo ixin ni nchrii sintengaa nchra lunthue nchra kunixin jian juaxraxaon inchin jikininxin, ko tsjamataon nthauꞌe nchra thi jikininxinꞌa sikon chujni. Ko tsethe xrajaa nchra inchin jikininxin, setheaꞌa nchra oro ko changi anto renthe ko sengaꞌa nchra luntho anto renthe. 
1TI.2.10	Icha jian rutsujin nchra kunixin thi jian ncheꞌe nchra inchin jikininxin ncheꞌe nchrii nchesayeꞌe Ndo Dio. 
1TI.2.11	Ko nchrii tsangi nchra ko rutenkua nchra are jixraago ngain niꞌngo. 
1TI.2.12	Ko rinaoꞌa ixin ni nchrii tsjaago nchra ngain ni xii ko tsetuanꞌa nchra ngain xa; icha jian rutenkua nchra. 
1TI.2.13	Ixin Ndo Dio saꞌo binchechjian Adán, kuthimejan Eva. 
1TI.2.14	Ko nchiijin bincheyeꞌe Eva, jeꞌa Adán. Ko are nchiijin bicheyeꞌe Eva, bixiꞌin thi jianꞌa. 
1TI.2.15	Ko ni nchrii maski tangi nchekunkjiꞌi nchra chjan ixin thi bincheꞌe nchra, aro rukjan nchra inaa chujni narua are sithikaon nchra Jesucristo, ko kai ruthjueꞌe nchra chujni ko isincheꞌa nchra thi jianꞌa.
1TI.3.1	Jiꞌi thi ndua: ja̱ chrujan chujni rinao tsethuꞌan ngain niꞌngo, anto jian xra rinao sincheꞌe. 
1TI.3.2	Aro thi tsetuꞌan ngain niꞌngo jeꞌa naa thi xii ncheꞌe thi jianꞌa ixin jañaa runichjaꞌa chujni ixin thi jincheꞌe, kai tsetuanꞌa naa thi xii jikaꞌo yoo nchrii, kai rugunda ixin xii jiꞌi jian ruxraxaon thi ncheꞌe, tsjanuaꞌa chujni, kai rugunda ruchunxin na̱ ixin jian ncheꞌe, kai rugunda jian sayée chujni thji nchianduꞌa ko ruchunxin jian kexreen tsjaago ngain chujni; 
1TI.3.3	kai jeꞌa naa xii kuan, jeꞌa naa xii nchexruxiꞌin theto, kai jeꞌa naa xii anto thiakuꞌen tumi, tsuñaunkuaꞌa ko jian ruthjueꞌe chujni ko tsiakuenꞌa tumi. 
1TI.3.4	Ko kai rugunda tsunuꞌe tsetuꞌan jian ngain nchianduꞌa ko jeꞌe sincheꞌe ixin xeꞌen sithikaon xan ko ruchundeꞌe xan juasaaya. 
1TI.3.5	Ixin are naa chujni nueꞌa thetuꞌan ngain nchianduꞌa, ¿kexreen tsetuꞌan ngain ningue Ndo Dio? 
1TI.3.6	Ko kai tsetuanꞌa ngain niꞌngo naa chujni nandaa bithikaon Jesucristo ixin ja̱ tsaꞌin ñao sueꞌen jie̱ inchin bueꞌen jie̱ nchiijin. 
1TI.3.7	Ko kai rugunda ixin chujni thiꞌa ngain niꞌngo runichja na̱ jian ixin thi thetuꞌan, ixin jañaa xruꞌin juasuaxin setan are runichjee inaa chujni ko nchiijin sincheyeꞌa.
1TI.3.8	Jañaa kai ni thjengijna ni thetuꞌan ngain ningue Ndo Dio rugunda ixin chujni runichja jian ixin jeꞌe na̱, kai sincheyeꞌa na̱ chujni, ko rukuanꞌa na̱ ko tsiakuenꞌa na̱ tumi tangiꞌa dacha ni, 
1TI.3.9	ko kain nchaꞌon sithikaon na̱ thi jian juajnee Ndo Dio ko anseen tsjangiꞌa ixin chrujan thi jianꞌa jincheꞌe. 
1TI.3.10	Ko ni teꞌi saꞌo dakee ra na̱ sincheꞌe na̱ xra tangiꞌa ko ja̱ nchao bincheꞌe na̱ xra ko xruꞌin jianꞌa bincheꞌe na̱, kuthimejan nchao sincheꞌe na̱ xra ngain niꞌngo. 
1TI.3.11	Ko chriꞌi ni thjengijna ni thetuꞌan ngain niꞌngo kai rugunda ixin chujni runichja na̱ jian ixin jeꞌe nchra, tsekinꞌa nchra chijni, ko ruxraxaon nchra jian thi ncheꞌe nchra, ko nchao ruchunthia ni nchra. 
1TI.3.12	Ko chujni tsjengijna ni thetuꞌan ngain niꞌngo ruchunda nakua nchrii ko tsunuꞌe na̱ jian kexreen tsetuꞌan na̱ ngain xeꞌen na̱ ko ngain ni nchianduꞌe. 
1TI.3.13	Ko thi ni thjengijna chujni thetuꞌan ngain niꞌngo ko jian ncheꞌe na̱ thi xra bikininxin na̱, jikininxin na̱ juasaaya, ko ni mee tsusueꞌa na̱ runichja na̱ ixin Jesucristo.
1TI.3.14	Jaꞌan rinaꞌo sasutsjaꞌa tuen, aro jaꞌan rikji̱ꞌan kain jiꞌi, 
1TI.3.15	ixin ja̱ xratsunchrjen na nchin, jaꞌa tsunuꞌa kexreen sincheꞌe thi jian ngaxiꞌin ninguꞌe Ndo Dio, ndo jichon, ixin ni niꞌngo thinxin na̱ jian thi ukuangi na̱ ko tsanchrjandaꞌa na̱ ixin inaa chujni sinchekuꞌen na̱ thi jeꞌa ndua. 
1TI.3.16	Ko nduaxin juajnee Ndo Dio anto tsjé thi chroꞌa thinxin ni ko juajna mee ndachro:
1TI.3.16	Ko Ndo Dio juii ngataꞌa nunthe inchin naa xii;
1TI.3.16	ko Espíritu Santo kjuaago ixin jeꞌe jian,
1TI.3.16	ko tsjé ángel bikon jeꞌe.
1TI.3.16	Ko juajnee kuiꞌin chujni jeꞌa judío,
1TI.3.16	ko nguixin nunthe jii chujni bithikaon ngain Jesucristo,
1TI.3.16	ko sakjui ngajni ko Ndo Dio binchesayeꞌe.
1TI.4.1	Espíritu Santo ndachro ixin are uchiaon tsjexin nunthe thuꞌa chujni sachrjenda na̱ ixin isithikaonꞌa na̱ Ndo Dio ko sithikaon na̱ espíritu ncheyeꞌe chujni ko sithikaon na̱ thi tjaago nchiijin. 
1TI.4.2	Ko tsununxin chujni jianꞌa ixin xraa tjaago na̱ jian ko ncheꞌa na̱ thi ndachro na̱ ko ncheyaxon na̱, ko ixruꞌin juasuaxin chunda na̱ ko ixruꞌin tunuꞌe na̱ ixin thi jianꞌa ncheꞌe na̱. 
1TI.4.3	Ko chujni teꞌi rundachro na̱ ixin jianꞌa tsutheꞌe chujni, ko kai rundachro na̱ ixin chroꞌa sine ni kain thi binchechjian Ndo Dio. Aro ni bithikaon Jesucristo ko chunxin na̱ thi ndua tsexruxiꞌin na̱ Ndo Dio ko nchao sine na̱; 
1TI.4.4	ixin kainxin thi binchechjian Ndo Dio jian, ko jaꞌan ná chroꞌa rundachro ná ixin jeꞌa jian, are ujuinthusayeꞌe ná ndo ixin thi junthe ná. 
1TI.4.5	Ko thjua dithuꞌe kain ixin banchieꞌe ná ndo, jañaa inchin chro juajnee ndo.
1TI.4.6	Ja̱ sinchekuꞌen ni niꞌngo thi jian juajna jiꞌi, jaꞌa rukjan naa jian ni nchexree Jesucristo. Ixin jaꞌa jian tjaago ko dithikaon Xruen Ndo Dio, ko yaa ruchro ixin anto jian kuinxin. 
1TI.4.7	Aro dithikaonꞌa jaꞌa chijni jianꞌa thi thekin chujni ixin yaa xruꞌin xree, icha nchao ncheꞌe tsjé thi jian. 
1TI.4.8	Ixin thi tsuntaon ni nchion thjengijna nthauꞌe ni, aro sincheꞌe ni inchin rinao Ndo Dio, mee thi icha tsjengijna ná nthiꞌi ngataꞌa nunthe ko are sunthe ná nthi̱ꞌa̱ ngajni, ngain ndo. 
1TI.4.9	Ko thi ndachrjan jiꞌi ndua, ko jikininxin sithikaon kain chujni. 
1TI.4.10	Ko jaꞌan ná nthoꞌo ná xra maski tangi tuan ná, aro chunthia ná ngain Ndo Dio, ndo jichon, ko tsjengijna ndo kainxin chujni, aro icha tsjengijna ndo ni udithikaon ngain ndo.
1TI.4.11	Ko kain jiꞌi thetuꞌen na̱ ko tjaguꞌe na̱. 
1TI.4.12	Ko tanchrjandaꞌa tsjanua na̱ ixin xra chjan. Icha jian tjaguꞌe na̱ ixin jaꞌa jian dithikaon Ndo Dio ixin jian nichja, ixin jian ncheꞌe, ixin thjueꞌe na̱ ixin jian dithikaon Jesucristo ko ncheꞌe inchin jikininxin naa xeꞌen Ndo Dio. 
1TI.4.13	Ko nguii saso, tjao thi jitaxin Xruen Ndo Dio ngain chujni thji niꞌngo ko nchesuji na̱ ko tjaguꞌe na̱ thi jian juajna. 
1TI.4.14	Ko thinthueꞌa thi jian juachaxin chjaa Ndo Dio, are ni thetuꞌan niꞌngo kuiin raa na̱ ngataꞌa jaa ixin nichja na̱ juajna bajon Espíritu Santo ixin jaꞌa.
1TI.4.15	Ko ncheꞌe kain jiꞌi ko thinthueꞌa thi juajna bayeꞌe ko jañaa sikon na̱ ixin jian ncheꞌe xra ngain niꞌngo. 
1TI.4.16	Ko tanchrjandaꞌa ixin chujni tsjanua na̱ ixin ncheꞌa thi tjaago. Ko suji dariꞌi kain nchaꞌon, ko Ndo Dio tsjengijna jaꞌa ko kai tsjengijna thi chujni thiꞌin juajna nichja jaꞌa.
1TI.5.1	Nchesatheꞌa dachrichjan ixin thi bincheꞌe, icha jian nichjeꞌe jion inchin nichjeꞌe ndudaa, ko xan xii nichjeꞌe xan inchin xan choo; 
1TI.5.2	ko ni nanchrichjan nichjeꞌe na̱ inchin nichjeꞌe janaa, ko xan nchrii nichjeꞌe xan inchin nchri choo.
1TI.5.3	Kai thjengijna nchri gaꞌan, nchri xruꞌin ni nduꞌa jichunda. 
1TI.5.4	Aro ja̱ chrujan nchri gaꞌan jichunda xeꞌen o xan nthii, xan teꞌi saꞌo tsangi xan tsjengijna xan ni nduꞌa xan ko ndudee xan ixin jañaa rinao Ndo Dio sincheꞌe ni. 
1TI.5.5	Ko ni nchrii nduaxin bithuꞌe jeuxinxon, nchrii mee chunthia nchra ngain Ndo Dio ko nichjee nchra ndo nchaꞌon ko thie. 
1TI.5.6	Aro nchri gaꞌan nchexruxiꞌin thi jianꞌa jii ngataꞌa nunthe, nchrii mee jichonꞌa nchra ngathexin kon Ndo Dio. 
1TI.5.7	Mexinxin thetuꞌen na̱ kain jiꞌi ixin xruꞌin chujni runichja jianꞌa ixin jeꞌe na̱. 
1TI.5.8	Ko chujni thjengijnaꞌa ni choo, aro icha ixin ni xraxaonꞌa tsjengijna ni nchianduꞌa, yaa ruchro ixin ichunthiaꞌa ná Jesucristo ko icha jianꞌa ncheꞌe na̱ ke thi chujni chunxinꞌa Jesucristo.
1TI.5.9	Ko are tsentaxin ra nchri gaꞌan ixin tsjengijna ra nchra, jeꞌo tentaxin ra nchri jichunda icha de nii kan nano, ko nakua xii bekaꞌo nchra, 
1TI.5.10	ko ruchunxin na̱ nchra ixin thi jian bincheꞌe nchra, ko ixin jian binchegangi nchra xeꞌen nchra, ko jian bagayée nchra chujni ngain nchianduꞌa nchra ko anseen nchra bagachrjexin bakjengijna ni thji niꞌngo ko kjuengijna ni tangi bagathuꞌe. Ko jiꞌi ruchro ixin jian bincheꞌe nchra kain nchaꞌon.
1TI.5.11	Ko thentaxinꞌa ra nchri gaꞌan chjan, ixin are tatjañeꞌe nchra thi tjaago Ndo Dio jeꞌe nchra sinao nchra tsutheꞌe nchra inaa. 
1TI.5.12	Ko jañaa ncheꞌe nchra jianꞌa ixin ibincheꞌa nchra thi bincheeya nchra ngain Ndo Dio. 
1TI.5.13	Ko kai tatangi nchra ixin ixruꞌin xra ncheꞌe nchra ko thji nchra nchia ko nchia ixin dikao nchra chjijni, ko dixinthe nchra thi ndusenꞌa nchra ko nichja nchra thi nduaꞌa ixin inaa chujni. 
1TI.5.14	Mexinxin icha jian nchri gaꞌan xra chjan ncho dekaꞌo nchra xii ko ruchunda nchra chjan ko senda nchra nchianduꞌa nchra, ko jañaa chujni dithikaonꞌa irunichjaꞌa na̱ jianꞌa ixin jaꞌan ná. 
1TI.5.15	Ixin kanxion nchri gaꞌan takuinthuꞌe nchra nthiee Jesucristo ko ncheꞌe nchra inchin rinao nchiijin.
1TI.5.16	Ko ja̱ chrujan chujni dithikaon Jesucristo jichunda chujnii bithuꞌe gaꞌan, rugunda thjengijna ra nchra, ko jañaa niꞌngo nchao tsjengijna inaa nchri gaꞌan thi nchri ndua rugundeꞌe.
1TI.5.17	Ko kain ni thetuꞌan jian ngain niꞌngo jikininxin na̱ tsjengijna ni na̱ ko sithikaon ni na̱. Ko icha tsjengijna ni, ni jian tjaago ko dikao juajnee Ndo Dio. 
1TI.5.18	Ixin ngain xruen Ndo Dio ndachro: “Thengeꞌa ra kuxinthaa nchiisen are jitunda ba trigo.” Ko kai ndachro: “Thi ncheꞌe xra jikininxin ruxengeꞌe ꞌna.”
1TI.5.19	Ko are chrujan chujni tsjangiꞌi xi thetuꞌan ngain niꞌngo, rugunda thi jitjangi sinchechieꞌen yoo o nii chujni bikon thi bincheꞌe xi thetuꞌan niꞌngo. 
1TI.5.20	Ko ja̱ chrujan ni xrajincheꞌe jianꞌa, nchesatheꞌe na̱ ixin thi bincheꞌe na̱ ngathexin kon kain na̱ ko jañaa ni niꞌngo tsusuee na̱ ko isincheꞌa na̱ thi jianꞌa. 
1TI.5.21	Ko rithetuꞌan ngathexin kon Ndo Dio ko Nchaa ná Jesucristo, ko ngathexin kon angeel ndo thi kuinchieꞌe ndo ixin ncheꞌe inchin undathjo ko are sincheꞌe thi kuetuꞌan jaꞌa thinchieꞌa jeꞌo ni chrjiꞌo jian o runichjakua ixin inaa na̱. 
1TI.5.22	Ko are sakee naa ni sincheꞌe xree Ndo Dio, xraxaon jian keꞌe sincheꞌe ixin are jaꞌa sajon juachaxin ngain chujni mee ko xra jincheꞌe thi jianꞌa, kai jaꞌa setsingataꞌa thi jianꞌa mee. Icha jian dariꞌi suji ko daritsingaꞌa ngain thi jianꞌa.
1TI.5.23	Ko diꞌa jeꞌo jinda, kai diꞌi nchion vino ixin tsjengijna tsee ko tsuxrueꞌen kain chin nanao tse.
1TI.5.24	Thi jianꞌa ncheꞌe kanxion chujni xraago jeꞌo, rugundaꞌa rutsaaya ni, ko thi jianꞌa dikonꞌa ni ixin ncheꞌe icha chujni, maski see tunchrjeꞌen aro tununxin. 
1TI.5.25	Kai xrajeꞌo tuꞌen ngain thi jian ncheꞌe chujni, ixin maski dema, tuin xraago, ko jañaa thi jianꞌa ncheꞌe chujni chroꞌa sema kainxin nchaꞌon.
1TI.6.1	Kain chujni dikuchji ngain naa xi najni sithikaon na̱ kain thi tsetuꞌan xa, ko jamee xruꞌin chujni runichja jianꞌa ixin Ndo Dio ko thi xragua ná ngaxiꞌin niꞌngo. 
1TI.6.2	Ko thi ni chunda xi najni dithikaon Jesucristo, jiꞌi ruchroꞌa ixin jeꞌe na̱ sincheꞌe na̱ thi jeꞌe na̱ sinao na̱ ixin kai dithikaon xa Jesucristo. Jaꞌan ndachrjan ixin icha ndakua sincheꞌe ra xree xa ixin xra jaꞌa ra tencheꞌe ra sithueꞌe xra ni dithikaon Jesucristo ko ni choo ná ni rinao ná. Ko jiꞌi tjaago ko thetuꞌan sincheꞌe na̱.
1TI.6.3	Ja̱ chrujan chujni jitjaago jee ko jeꞌa inchin xragua ná juajnee Jesucristo ko jeꞌa inchin xragua ná ngaxiꞌin niꞌngo, 
1TI.6.4	chujni mee xraa naa thi dikonꞌa ko xruꞌin nuꞌe ko jeꞌo nchexruxiꞌin thetukaꞌo chujni ixin thi jeꞌa ndua. Mexinxin jii chujni chjueꞌe, chujni tuñauꞌe choo, chujni tuyauthe choo, chujni ichunthiaꞌa choo, 
1TI.6.5	ko chujni juxon tetuyauthe choo na̱ ixin juaxraxauen na̱ ichroꞌa xraxaon thi jian ko ichroꞌa datsuan na̱ thi jian; ko chujni teꞌi xraxaon na̱ ixin jaꞌan ná anto chunthia ná Jesucristo yaa sachaxin na̱ tsje tumi; jaꞌa tatoꞌa ni yaa. 
1TI.6.6	Ko ndua ixin dithikaon ni Jesucristo tsjé dacha ni, aro jeꞌo ja̱ ruchee ni ixin thi uchunda ni; 
1TI.6.7	ixin jaꞌan ná xruꞌin bikoo ná ngataꞌa nunthe ko nduaxin xruꞌin tsjiꞌo ná are ndaseꞌen ná. 
1TI.6.8	Ko mexinxin ruchaa ná ixin utechunda ná thi junthe ná ko thi luntho tengaa ná. 
1TI.6.9	Aro thi chujni rinao ruchunda icha tsje tumi, detsingaa na̱ raa nchiijin, ko dayée na̱ juaxraxauen thi jianꞌa ko rujinao na̱ rugechunda icha, ko ixin thi jianꞌa mee tangi tuꞌen na̱ ko ndanchetjaan na̱ kain thi jichunda na̱. 
1TI.6.10	Ko thi anto thjueꞌe na̱ tumi, yaa thexinxin thi jianꞌa; ko te kanxion chujni icha kuiakueꞌen na̱ tumi ko ndatjañeꞌe na̱ juajnee Jesucristo, ko mexinxin jai anto tangi tedathuꞌe na̱.
1TI.6.11	Aro jaꞌa ixin dithikaon Ndo Dio, sathingeꞌe kain thi jianꞌa. Ko ncheꞌe inchin Ndo Dio rinao, ko tjaago ixin jian ncheꞌe xree ndo ko xruꞌin nchaꞌon tjañaꞌa ixin jaꞌa dithikaon Jesucristo, ko thjueꞌe chujni, ko thixiꞌan thi tangi ko tjaago ixin jaꞌa jian chujni. 
1TI.6.12	Jaꞌa thixiꞌan kain thi tangi ixin dithikaon Jesucristo, ko xruꞌin nchaꞌon tjañaꞌa ixin jaꞌa kjan inaa chujni narua. Ko Ndo Dio chjaa juachaxin biꞌin xeꞌen ndo, ko xraxaon are ndachro ngathexin kon tsjé chujni ixin jaꞌa dithikaon Ndo Dio. 
1TI.6.13	Ko jai ngathexin kon Ndo Dio, ndo binchechjian nunthe, ko ngathexin kon Jesucristo, thi xrajon ko kjuaago ixin jeꞌe jian nthi̱ꞌa̱ ngathexin kon Poncio Pilato, 
1TI.6.14	jaꞌan danchiaꞌa ixin dithikaon kain thi bituꞌan, ixin jañaa xruꞌin kensen runichja jianꞌa ixin jaꞌa, tsija nchaꞌon tsii Nchaa ná Jesucristo inaa. 
1TI.6.15	Ko Ndo Dio sincheꞌe ndo jiꞌi ngain nchaꞌon rundachro ndo ixin jeꞌo ndo thetuꞌan ndo kain thi jii ngataꞌa nunthe, ko jeꞌe ndo Nchee ni thetuꞌan, ko jeꞌo ndo thetuꞌan ndo kain. 
1TI.6.16	Ko jeꞌo Ndo Dio thi xruꞌin nchaꞌon seꞌen ndo, ko jeꞌe ndo jii ndo ngain thi tungiixin ko xruꞌin chujni nchao tsunchieꞌen. Ko xruꞌin chujni bikon ndo ko xruꞌin ni sikon ndo, ko jeꞌo ndo jikininxin tsusayeꞌe ndo ko tsetuꞌan ndo kainxin nchaꞌon. Jañaa tsuꞌen.
1TI.6.17	Ko kain chujni jichunda tsjé tumi, jaꞌa thetuꞌen na̱ ixin tsainꞌa ñao na̱ ko ruchunthiaꞌa na̱ tumii na̱; icha jian ruchunthia na̱ Ndo Dio, ndo jichon ixin jeꞌo ndo chjaa ná ndo kainxin thi nduaxin rugundaa ná. 
1TI.6.18	Ko thetuꞌen na̱ sincheꞌe na̱ thi jian, ko jañaa icha jian sinthe na̱ ngathexin kon Ndo Dio, ko tsangi na̱ sajon na̱ thi chunda na̱. 
1TI.6.19	Ixin jañaa icha tsjé ruchunda na̱ ngain Ndo Dio, ko icha chrjuin tsunuꞌe na̱ ixin rukjan na̱ inaa chujni narua ko xruꞌin nchaꞌon tsjexin.
1TI.6.20	Jaꞌa Timoteo, ncheꞌe kain thi kuetuꞌan Ndo Dio, ko dixintheꞌa ngain chijni nichja chujni dithikaonꞌa Jesucristo, ko dixintheꞌa ngain chujni xraxaon ixin anto nuꞌe na̱ ko nduaxin chunxinꞌa na̱ Ndo Dio, 
1TI.6.21	ko tsjé na̱ ixin xraxaon na̱ ixin anto nuꞌe na̱ takuinthuꞌe na̱ nthiee Ndo Dio.
1TI.6.21	Jaꞌan danchiaa Ndo Dio ixin sinthanchaon. Jañaa tsuꞌen.
2TI.1.1	Jaꞌan Pablo na, thi kuinchieꞌe Jesucristo ixin thjiꞌan juajnee, ko juajna mee bayáa ixin juachaxiin Ndo Dio ixin jeꞌe ndo binthakjan ná ndo inaa chujni naruaxin ixin Jesucristo. 
2TI.1.2	Kji̱n na xroon jiꞌi ixin jaꞌa, Timoteo, jaꞌa thi kjui inchin xanꞌna. Ko Ndo Dio Ndudaa ná ko Nchaa ná Jesucristo sinthanchaon ko tsiakunuaꞌa ko ruchjaa ndo thi chrjuin tsunuꞌe ansean.
2TI.1.3	Are jaꞌan thexruxian Ndo Dio nchaꞌon ko thie ixin jaꞌa, kai thexruxian ndo ixin nthaꞌa xree ndo kunixin naa juaxraxaon jian inchin bincheꞌe xra ni xrachrjenꞌna. 
2TI.1.4	Ko jaꞌan anto xraxaꞌon are jaꞌa tsjanga ko rinaꞌo sikon. Ko jañaa anto ruchaꞌna. 
2TI.1.5	Ko kai xraxaꞌon ixin jaꞌa nduaxin dithikaon Jesucristo inchin bithikaon jana chriꞌa Loida ko janaa Eunice, ko jaꞌan nuna ixin jañaa dithikaon jaꞌa kai.
2TI.1.6	Mexinxin jaꞌan thetuꞌan ixin nchegunda thi juachaxin chjaa Ndo Dio are jaꞌan kuiin rana ngataꞌa jaa ixin binthanchaon ndo. 
2TI.1.7	Ixin Ndo Dio chjaa ná Espíritu Santo ixin ruxraonꞌa ná, ixin Espíritu mee chjaa ná juachaxin sinthoꞌo ná xree ndo, ko ruthjueꞌe ná chujni, ko kai chjaa ná jian juaxraxaon. 
2TI.1.8	Ko tanchrjandaꞌa juasuaxin sinthatenkua ixin rundachro thi jian juajnee Jesucristo, ko tusuaꞌa ixin jaꞌan jiaxinna ixin juajna mee. Icha jian thixiꞌan ngain thi tangi tsuꞌan ixin thi jian juajna ixin Ndo Dio sinthasuji jaꞌa. 
2TI.1.9	Ko Ndo Dio, thi binthakjan ná inaa chujni narua, ukuinchiaa ná ndo ixin isinthoꞌa ná thi jianꞌa, aro jeꞌa ixin anto jian binthoꞌo ná. Ixin are nakuexinxon beꞌe kain, jeꞌe ndo uxraxaon ndo ixin jaꞌan ná, ko undachro ndo ixin jaꞌan ná rukjan ná xeꞌen ndo ixin Jesucristo. 
2TI.1.10	Ko jai ukjuagua ná ndo ixin anto thjuaa ná ndo ixin ruaꞌan ndo Jesucristo, thi binthakjan ná inaa chujni narua. Ko Jesús kjuagua ná ixin thi ndadeꞌen ni ichundaꞌa juachaxin ngain ndo ko juajnee ndo kjuagua ná ixin nchao rukjan ná inaa chujni narua ko thi techunxin ná xruꞌin nchaꞌon tsjexin.
2TI.1.11	Ko Ndo Dio chjana xra ixin thjiꞌan juajnee ndo ixin sinthakuaan chujni jeꞌa judío. 
2TI.1.12	Ko ixin jiꞌi anto tangi jitunna, aro jaꞌan tsusuanaꞌa ixin kain jiꞌi ixin jaꞌan nuna jian kensen bithikaꞌon ko kai nuna ixin jeꞌe ndo chunda ndo juachaxin sakueꞌen ndo thi richunxin, sithjaja nchaꞌon are tsjexin kain.
2TI.1.13	Ko thetuꞌan ixin kain nchaꞌon ncheꞌe jian ixin thi juajna binthakuaꞌan, ko kain nchaꞌon chunthia Jesucristo ko thjueꞌe chujni ixin jaꞌa dithikaon ngain ndo. 
2TI.1.14	Ko Espíritu Santo thi jii ngajin ná tsjengijna ixin tsjaago thi jian juajna chjaa ndo ko tanchrjandaꞌa ixin inaa chujni tsjaago thi jeꞌa ndua.
2TI.1.15	Ko jaꞌa unuꞌa ixin kain ni nuntheꞌe Asia ndakuinthuna na̱ jaunxinxon. Ko kai Figelo ko Hermógenes ndakuinthuna. 
2TI.1.16	Ko danchiaa Nchaa ná Jesucristo tsiakunueꞌe ni nduꞌa Onesíforo ixin jeꞌe tsjé nthiꞌa kjuengijna na, ko jeꞌe kusueꞌa ixin jaꞌan are biaxinna. 
2TI.1.17	Ko are jeꞌe biji nunthe Roma kjuee na kain nchaꞌon ngain kain nchia ko bithja na. 
2TI.1.18	Ko mexinxin jaꞌan nthatsaan ñao Nchaa ná ixin tsiakunueꞌe Onesíforo are Ndo Dio sincheꞌe jie̱ nguii nunthe. Ko jaꞌa unuꞌa ixin jeꞌe anto kjuengijna ná nthi̱ꞌa̱ Éfeso.
2TI.2.1	Timoteo, jaꞌa xanꞌna, tusuji ixin thi jian chjaa ná Jesucristo. 
2TI.2.2	Thi jaꞌan nichja ixin Jesucristo ngathexin kon tsjé chujni, ko kuiꞌin jaꞌa kai, jiꞌi thetuꞌen chujni jaꞌa jian chunthiaxin ko ni teꞌi ndua tsunuꞌe na̱ jian kexreen sinchekueꞌen na̱ icha chujni.
2TI.2.3	Jaꞌa kai thixiꞌan ngain thi anto tangi tsuꞌan inchin naa jian xi soldadue Jesucristo. 
2TI.2.4	Kain xi soldado rinao sithuꞌe jian ngathexin kon xi thetuꞌen, jeꞌe dixintheꞌa ngain xree inaa xi najni. 
2TI.2.5	Ko kai naa thi tsuntaon chroꞌa sacha ja̱ jeꞌe sithikaonꞌa inchin jikininxin rutsuntaon. 
2TI.2.6	Ko thi suji ncheꞌe xra ngataon jngi jikininxin sayée thi tsanda. 
2TI.2.7	Xraxaon thi jaꞌan ndachrjan, ko Nchaa ná Jesucristo tsjengijna ixin tsinxin kain.
2TI.2.8	Ko xraxaon ixin Jesucristo, thi kjui xannthi xrachrjen rey David ko thi xechon ngayexin ni ndadigeꞌen, mee thi juajna jaꞌan tjaago. 
2TI.2.9	Ko ixin juajna jian jiꞌi, jaꞌan tangi jitunna ko jiaxinna ko jichrua na kunixin chia inchin naa chujni bincheꞌe tsjé thi jianꞌa. Aro thi jian juajnee Ndo Dio jichriaꞌa juajna. 
2TI.2.10	Ko mexinxin jaꞌan thixinna kain thi tangi jitunna ixin kain ni ukuinchieꞌe Ndo Dio rukjan na̱ inaa chujni narua ko thi jichunxin na̱ xruꞌin nchaꞌon seꞌen. Ko jeꞌo Jesucristo thi thjengijna ná ixin kjan ná inaa chujni narua.
2TI.2.11	Ko juajna jiꞌi ndua ko jikininxin sithikaon kain chujni:
2TI.2.11	Are jaꞌan ná seꞌen ná ngain Jesucristo, kai sunthe ná ngain jeꞌe.
2TI.2.12	Are jaꞌan ná tsixian ná thi tangi tuan ná, sunthe ná ngain thi thetuꞌan jeꞌe.
2TI.2.12	Ko are rundachro ná ixin chunxinꞌa ná, kai Jesucristo rundachro ixin chunxinꞌa ná.
2TI.2.13	Ko maski jaꞌan ná nthuꞌa ná kain thi dituan ná,
2TI.2.13	Jesucristo ncheꞌe kain thi ndachro;
2TI.2.13	ixin jeꞌe xruꞌin nchaꞌon ncheyaxon.
2TI.2.14	Ko nchexraxaon na̱ ko thetuꞌen na̱ ngathexin kon Ndo Dio, ixin tsuyathekua choo na̱ ixin kexeꞌo chijni, ixin jiꞌi xruꞌin thjengijna na̱ ko jeꞌo nchetjajin na̱ icha chujni thiꞌin. 
2TI.2.15	Ko jaꞌa ncheꞌe jian ko tunchieꞌen ngathexin kon Ndo Dio inchin naa ni ncheꞌe xra jian ko chundaꞌa keꞌe tsusuexin. Ko nduaxin jian tjaago juajnee Ndo Dio. 
2TI.2.16	Ko dixintheꞌa ngain chijni xruꞌin xree thi chijni jianꞌa nichjakua chujni dithikaonꞌa, ixin chijni mee ndatunkjínxin chujni ngain thi jian juajna. 
2TI.2.17	Ko chijni tjaago na̱ thinga xraa chin anto daka ncherenga nthauꞌe ni. Ko mee thi kuꞌen Himeneo ko Fileto, 
2TI.2.18	ixin bithikaonꞌa na̱ thi jian juajna, ko ndachro na̱ ixin Ndo Dio ujuexin binchexechon kain chujni, ko jañaa nchetjajin na̱ kanxion ni chunthia Jesucristo. 
2TI.2.19	Aro juajnee Ndo Dio inchin naa xro xenga saꞌo are tunchjian nchia ko ngain xro mee jitaxin: “Nchaa ná chunxin chujni rajnee ndo”, ko “Kain chujni ndachro ixin dithikaon Cristo tsinthuꞌe na̱ kain thi jianꞌa.”
2TI.2.20	Ko ngain nchianduꞌa naa xi jichunda tumi jeoꞌa dundeꞌe na̱ thi kunchjianxin oro o plata, kai thi nthaa ko thjarioꞌo. Ko thuꞌa dundeꞌe na̱ jeꞌo ngain naa kiai, ko ithuꞌa dundeꞌe na̱ kainxin nchaꞌon. 
2TI.2.21	Ko jañaa jaꞌan ná kai are tsintuꞌe ná kain thi jianꞌa, rukjan ná inchin thi dunda ngain naa kiai, ko Nchaa ná Jesucristo nchao sinthagunda ná ngain kexeꞌo xra jian.
2TI.2.22	Ko ncheꞌa thi jianꞌa xraxaon ni are xra chjan ni, ko ncheꞌe thi jian, ko chunthia Jesucristo, ko thjueꞌe kainxin chujni, ko jian dakjioꞌo chujni, ni jian anseen ko nchetseꞌen na̱ ñao Ndo Dio kainxin nchaꞌon. 
2TI.2.23	Ko jaꞌa dixintheꞌa ngain thi nduaꞌa nichja chujni ixin chijni mee jeꞌo ncheketo chujni. 
2TI.2.24	Ixin naa thi ncheꞌe xree Jesucristo tsetukaoꞌa chujni, icha nchao jian sakao kain chujni, ko tsunuꞌe jian kexreen tsjaago ko anto tsixiꞌin ixin tsuñaoꞌa tuin, 
2TI.2.25	ko jian runichjee chujni dithikaonꞌa ko xra ncheꞌe thi jianꞌa ko ruchunthia ixin naa nchaꞌon Ndo Dio rukathe anseen ni mee ko satsuan na̱ thi ndua, 
2TI.2.26	ko jañaa tsinxin na̱ ko tatsinthuꞌe na̱ thi jianꞌa ncheꞌe na̱ ixin nchiijin nchencheꞌe na̱ inchin jeꞌe rinao ko thetuꞌan ngain na̱, ko tatsinthuꞌe na̱ thi jianꞌa ncheꞌe na̱.
2TI.3.1	Rugunda tsunuꞌa jiꞌi: Are utsunchiaon nchaꞌon ixin Jesucristo tsii inaa, anto tsjé thi tangi sikuꞌen. 
2TI.3.2	Ixin sinthe chujni thjee thi jeꞌo rinao ko anto tsakuꞌen tumi, ko anto tsaꞌin ñao, ko tsunuꞌe na̱ ixin anto renthe na̱. Ko runichja na̱ jianꞌa ixin Ndo Dio, ko dithikaonꞌa na̱ ndudee na̱ ko janee na̱, ko xra runingakuꞌen na̱ chujni ncheꞌe jian ngain na̱, ko tjanuanka na̱ juajnee Ndo Dio. 
2TI.3.3	Ko anto jianꞌa na̱, ko ndusenꞌa na̱ thi tuꞌen chujni, runichja na̱ thi nduaꞌa ixin inaa chujni, ko suñaunka na̱ ko runichjakua na̱ ko anto jianꞌa na̱ ko ningakueꞌen na̱ kain thi jian. 
2TI.3.4	Ko rundachro na̱ ixin jian chrjiꞌo ná aro jeꞌo sinthayaꞌa na̱, ko tsusueꞌa na̱ ncheꞌe na̱ thi jianꞌa rinao na̱, ko anto tsaꞌin ñao na̱ ko icha sinchexruxiꞌin na̱ thi jianꞌa ko iruxraxaonꞌa na̱ ixin Ndo Dio. 
2TI.3.5	Ko sincheꞌe na̱ ixin xraa anto dithikaon na̱ Ndo Dio, aro thi jianꞌa ncheꞌe na̱ tsjangi ixin jeꞌa ndua thi ncheꞌe na̱.
2TI.3.5	Ko jaꞌa tatoꞌa chujni jañaa ncheꞌe. 
2TI.3.6	Ko chujni teꞌi, thji na̱ nchia ko nchia ixin ncheyeꞌe na̱ ni nchrii sujiꞌa ko anto techunda nchra juachjauen thi jianꞌa ncheꞌe nchra. Ko daka detsinga nchra ngain kain thi jianꞌa, 
2TI.3.7	ko kainxin nchaꞌon rinao nchra tsangi nchra thi ndua, aro chroꞌa thinxin nchra. 
2TI.3.8	Inchin bincheꞌe Janes ko Jambres ixin juinaoꞌa kuinxin thi kjuaago Moisés, jañaa kai chujni teꞌi rinaoꞌa na̱ thinxin na̱ thi jian juajna, ko juaxraxauen na̱ anto jianꞌa ko ikuangiꞌa na̱ chunthia na̱ ngain Jesucristo. 
2TI.3.9	Aro tsjéꞌa nchaꞌon sincheꞌe na̱ yaa ixin kainxin chujni tsunuꞌe na̱ thi anto xraja xraxaon ni yaa, jañaa inchin bincheꞌe Janes ko Jambres.
2TI.3.10	Aro jaꞌa Timoteo jian kuangi thi kjuaguꞌa, ko nuꞌa kexreen nthaꞌa ko nuꞌa xra xraxaꞌon sinthaꞌa, ko nuꞌa ixin jaꞌan chunthia Jesucristo, ko nuꞌa kexreen thixinna kain, ko nuꞌa kexreen thjuaa chujni, ko nuꞌa kexreen nthaꞌa xra kain nchaꞌon, 
2TI.3.11	Ko nuꞌa ixin banchekinga na na̱ ko tangi bathua, ko kai nuꞌa thi anto tangi kunna nthi̱ꞌa̱ nunthe Antioquía, Iconio ko rajna Listra. Ko maski anto tangi kunna, aro Nchaa ná Jesucristo kjuengijna na ixin bathua kain yaa. 
2TI.3.12	Ko nua ná ixin kain chujni rinao ncheꞌe xree Ndo Dio ixin dithikaon Jesucristo, tangi sathuꞌe na̱. 
2TI.3.13	Ko chujni jianꞌa ko chujni ncheyaxon icha jianꞌa sincheꞌe na̱, ko sincheyeꞌe na̱ icha chujni, ko icha chujni sincheyeꞌe na̱ jeꞌe na̱ kai.
2TI.3.14	Aro jaꞌa thinthueꞌa thi kuangi, ko jaꞌa nuꞌa jian ixin yaa ndua ko ixin jian chunxin kensen binthakuaꞌan, 
2TI.3.15	ixin jaꞌa are nchiin bariꞌi ubatsuan thi jitaxin xruen Ndo Dio, ko yaa thi ruchjaa jian juaxraxaon ixin ruchunthia Jesucristo ko rukjan inaa chujni narua ko thi richunxin xruꞌin nchaꞌon seꞌen. 
2TI.3.16	Kain Xruen Ndo Dio dikji̱n chujni ixin Ndo Dio bajon juaxraxaon ngain na̱. Ko Xroon jiꞌi jian xron ixin ruxraguexin chujni, kai ixin tsusathexin chujni, kai ixin ndakua sincheꞌe chujni ko kai ruxrague na̱ sinthe na̱ jian. 
2TI.3.17	Ko jañaa chujni ncheꞌe xree Ndo Dio tsinxin jian kain ko nchao sincheꞌe na̱ jian kain xra.
2TI.4.1	Ngathexin kon Ndo Dio ko ngathexin kon Jesucristo, thi tsii inchin thi thetuꞌan ko sincheꞌe jie̱ ngain kain chujni maski undabeꞌen na̱ o xrathechon na̱, jaꞌan rithetuꞌan: 
2TI.4.2	Tjaago thi jian juajna, maski sinaoꞌa na̱ tsiꞌin na̱ juajna mee, ko nchegikon na̱ thi jianꞌa ncheꞌe na̱, ko tjaguꞌe na̱ thi rinao Ndo Dio, ko thjengijna na̱ ixin sithikaon na̱, ko duñaoꞌa are sinchekueꞌen na̱ thi jian juajna. 
2TI.4.3	Ixin tsii nchaꞌon are chujni isinaoꞌa na̱ tsiꞌin na̱ thi jian juajna ko jeꞌe na̱ sinao na̱ tsangi na̱ thi jeꞌe na̱ rinao na̱ ko tsjee na̱ tsjé xi tjaago ixin ruxrague na̱ thi jeꞌe na̱ sinao na̱ tsiꞌin na̱. 
2TI.4.4	Ko isinaoꞌa na̱ tsiꞌin na̱ thi ndua, ko icha sinchexruxiꞌin na̱ tsiꞌin na̱ thi chijni thekin chujni. 
2TI.4.5	Aro jaꞌa rueꞌe thi jian juajna kainxin nchaꞌon, ko thixiꞌan thi tangi tsuꞌan, ko kainxin nchaꞌon tjaguꞌe chujni thi jian juajna, ko jian ncheꞌe xra chjaa Ndo Dio.
2TI.4.6	Uchiaon juii nchaꞌon ruxrajon na inchin kuxiigo banchekininxin na̱ Ndo Dio, ko utuin satsjixin nthiꞌi. 
2TI.4.7	Ko jaꞌan kuixinna kain thi tangi ixin bithikaꞌon Ndo Dio, ko ubinthaꞌa kain thi kuethunna ndo, ko kainxin nchaꞌon chunthia Jesucristo. 
2TI.4.8	Ko jeꞌo richuan ixin sayáa naa corona ixin jian binthaꞌa ngathexin Ndo Dio, ko ngain Nchaa ná, thi jian ncheꞌe jie̱ ko jeꞌe ruchjana corona mee, ko jeoꞌa jaꞌan sayáa corona, kai kain chujni chuꞌen ko chunthia ixin Jesucristo tsii inaa.
2TI.4.9	Nthatsaꞌan ñao sitsjena tuin, 
2TI.4.10	ixin Demas ndakuinthuna ixin icha binao kain thi jii ngataꞌa nunthe ko sakjui ngain rajna Tesalónica. Ko Crescente sakjui nuntheꞌe Galacia ko Tito sakjui nuntheꞌe Dalmacia. 
2TI.4.11	Ko jeꞌo Lucas thi jii ngajin na, ko jaꞌa Timoteo thjee Marcos ko sikuꞌna ixin jeꞌe nchao tsjengijna na ngain xra chjaa ná Ndo Dio. 
2TI.4.12	Ixin jaꞌan ruaꞌan Tíquico ngain rajna Éfeso. 
2TI.4.13	Ko are jaꞌa siꞌi, sikuꞌna thi daritsaꞌa ixin jaꞌan kuinthua nthi̱ꞌa̱ nchianduꞌa Carpo ngain rajna Troas, ko kai sikuꞌna xrunna aro icha rinaꞌo xroon kunchjianxin ruee kuleko.
2TI.4.14	Ko thi xii diꞌin Alejandro, thi tjaaga chia, anto tsjé jianꞌa banchena. Aro Nchaa ná tsjengeꞌe ꞌna ixin kain thi jeꞌe banchena. 
2TI.4.15	Ko jaꞌa chunthiaꞌa are runichjaꞌa Alejandro ixin jeꞌe anto ningakuꞌen thi jaꞌan ná tjaago ná.
2TI.4.16	Ko thi saꞌo nichja ngathexin kon ni thetuꞌan ixin xruꞌin runchena na̱, xruꞌin chujni kjuengijna na; ko ndakuinthuna na jaꞌon, aro Ndo Dio sinchetjañeꞌe na̱ thi bincheꞌe na̱. 
2TI.4.17	Aro Jesucristo beꞌe ngajin na ko binchesuji na ixin rundachrjan thi jian juajna ko rukiꞌin kain ni jeꞌa Judío. Ko jañaa Jesucristo kuanchrjandaꞌa na ixin rujine na kuleón. 
2TI.4.18	Ko jaꞌan nuna ixin Ndo Dio tsanchrjandaꞌa na ngain thi jianꞌa ko jeꞌe ndo sayakunna ndo tsjija ngajni thi jii ndo. ¡Ko jeꞌo Nchaa ná jikininxin tsusayeꞌe kain nchaꞌon! Jañaa tsuꞌen.
2TI.4.19	Jaꞌan ruaꞌan juajna ixin Prisca ko Aquila ko ngain ni nduꞌa Onesíforo. 
2TI.4.20	Ko Erasto bithuꞌe ngain rajna Corinto, ko Trófimo beniꞌi ko kuinthua rajna Mileto. 
2TI.4.21	Ko jaꞌa tsjéꞌe kexreen sincheꞌe ixin siꞌi icha saꞌo ke kunithjaue kin. Ko kai Eubulo chjaa juajna, ko Pudente, ko Lino, ko Claudia ko kai ruaꞌan juajna kain ni niꞌngo nthiꞌi.
2TI.4.22	Ko Jesucristo sinthanchaon ko Ndo Dio, ndo anto thjuaa ná, seꞌe ngajin ra kainxin nchaꞌon. Jañaa tsuꞌen.
TIT.1.1	Jaꞌan Pablo na, thi ncheꞌe xree Ndo Dio ko thi kuinchieꞌe Jesucristo. Ko jeꞌe ruaꞌan na ixin tsjengijna chujni ukunchieꞌen Ndo Dio ixin ruchunthia na̱ ngain jeꞌe ko satsuan na̱ thi ndua inchin bithikaon ná 
TIT.1.2	ixin jaꞌan ná chunthia ná ixin thi techunxin na̱ xruꞌin nchaꞌon seꞌen. Ko Ndo Dio ncheyaꞌa ndo, ko jiꞌi undachro ndo kuthejan kunchjian kain thi dukon ná. 
TIT.1.3	Ko ngain nchaꞌon ndachro ndo ixin rukuꞌen, jeꞌe ndo binthagatsuan ná ndo juajnee ndo. Ko Ndo Dio, thi binthakjan ná inaa chujni narua, jeꞌe ndo kuetunna ndo tsjaago juajna mee. 
TIT.1.4	Jaꞌa Tito, jaꞌa inchin xanꞌna ixin chunthia Jesucristo inchin jaꞌan chunthia. Jaꞌan danchiaa Ndo Dio Ndudaa ná ko Nchaa ná Jesucristo ixin sinthanchaon ko chrjuin sinchekunuꞌe ansean.
TIT.1.5	Jaꞌan kuinthuꞌa nthi̱ꞌa̱ Creta, nunthe jii ngusine ndachaon, ixin runchekjexin xra bitjaan rukunchjian, ko ixin rugakee ngain nanaa rajna ni rukethuꞌan niꞌngo, jañaa inchin kuetuꞌan. 
TIT.1.6	Ko thi tsetuꞌan ngain niꞌngo sincheꞌe jian ixin xruꞌin chujni runichja jianꞌa ixin jeꞌe, ko nakua nchrii sekaꞌo, ko xeꞌen sithikaon Jesucristo ko chujni runichjaꞌa ixin anto ncheꞌe xan jianꞌa o dithikaonꞌa xan thi dituꞌen xan. 
TIT.1.7	Ko thi thetuꞌan ngain niꞌngo jian sincheꞌe kain ixin jeꞌe bituꞌen xree Ndo Dio, ko sincheꞌa xraa chujni jeꞌo turenthe ko ncheꞌe thi rinao, tsuñaunkuaꞌa, rukuanꞌa, tsetukaoꞌa chujni ko tsiakuenꞌa tumi dachaxin na̱ ngain thi jianꞌa. 
TIT.1.8	Icha jian jeꞌe sayée chujni ngain nchianduꞌa, sinchexruxiꞌin sincheꞌe thi jian, jian ruxraxaon thi sincheꞌe, sincheꞌe thi jikininxin, ko kain nchaꞌon sinao seꞌe jian ngathexin kon Ndo Dio ko tsji naa xii ncheꞌe jian. 
TIT.1.9	Ko tsji naa xii tsjaago jian inchin kuangi ngain juajnee Ndo Dio, ixin jañaa sinchegatsuan icha chujni thi jian juajna ko sinchetenkua thi chujni xraxaon ixin anto nuꞌe ko dithikaonꞌa Jesucristo.
TIT.1.10	Ixin jii tsjé chujni dithikaonꞌa thi jian juajna, ko chujni jiꞌi nichjakua ko ncheyeꞌe na̱ chujni kunixin thi tjaago na̱, ko ngayaa ná xrajii chujni ndachro ixin ni jeꞌa judío rugunda sayée na̱ xruꞌe diꞌin circuncisión. 
TIT.1.11	Ko kain chujni mee sinthutenkua ná na̱ ixin nchetjajin na̱ chujni ko ni nchianduꞌe na̱, ko ixin jeꞌo tjaago na̱ thi jeꞌa ndua ixin jañaa dachaxin na̱ tumi.
TIT.1.12	Ko naa profetee ni Creta ndachro: “Kain ni nunthe Creta kainxin nchaꞌon jeꞌo ncheyaxon na̱, ko te na̱ inchin kuxiigo te ngagaꞌa jna, ko juxon ne na̱ ko anto seꞌe na̱.” 
TIT.1.13	¡Ko thi nichja na̱ jiꞌi, jaan ndua! Mexinxin jaꞌa nchesatheꞌe na̱ suji ixin jañaa icha ruchunthia na̱ ngain thi jian juajna, 
TIT.1.14	ko tsinꞌa na̱ ko sithikaonꞌa na̱ thi chijni thekin ni judío ko thi thetuꞌan chujni idithikaonꞌa thi jian juajna.
TIT.1.15	Thi chujni jian juaxraxauen, kain thi ncheꞌe na̱ jian. Aro thi chujni jianꞌa juaxraxauen ko xruꞌin dithikaon na̱ ko jeꞌo xraxaon na̱ thi jianꞌa, ko ixruꞌin tunuꞌe na̱ ixin thi jianꞌa jii ngain juaxraxauen na̱. 
TIT.1.16	Ko ndachro na̱ ixin chunxin na̱ Ndo Dio, aro kain thi jianꞌa ncheꞌe na̱ tjaago ixin nduaꞌa thi ndachro na̱. Ko chujni teꞌi ningakueꞌen na̱ ko dithikaonꞌa na̱ Ndo Dio ko chroꞌa ncheꞌe na̱ thi jian.
TIT.2.1	Aro jaꞌa nchekueꞌen chujni jeꞌo thi jitaxin ngain xruen Ndo Dio. 
TIT.2.2	Ko chujni udachrichjan nchekueꞌen na̱ ixin ndakua sincheꞌe na̱, ko kain nchaꞌon tsjaago na̱ ixin jian thinxin na̱, ko ruxraxaon na̱ jian thi sincheꞌe na̱, ko jeꞌo sithikaon na̱ juajnee Ndo Dio, ko ruthjueꞌe na̱ chujni ko tsixiꞌin na̱ kain thi tangi. 
TIT.2.3	Ko kai ni nanchrichjan nchekueꞌen na̱ ixin sincheꞌe na̱ thi jikininxin ngathexin kon Ndo Dio, ko runichjaꞌa na̱ thi jeꞌa ndua ixin ncheketo na̱ chujni, ko rukuanꞌa na̱, ko tsjaago na̱ ixin ncheꞌe na̱ thi jian 
TIT.2.4	ixin jañaa tsjaago na̱ ngain ni nchrii icha chjan ixin ruthjueꞌe xan xixiꞌi xan ko xeꞌen xan. 
TIT.2.5	Ko ruxraxaon xan jian thi ncheꞌe xan, ko sincheꞌa xan thi jianꞌa, ko jian sakueꞌen xan ni te nchianduꞌa xan ko jian sithikaon xan xixiꞌi xan, ixin jañaa chujni runichjaꞌa na̱ jianꞌa ixin thi jian juajnee Ndo Dio.
TIT.2.6	Kai nichjeꞌe kain xan xii ixin sincheꞌa xan thi jianꞌa ixin uchunxin xan thi jian. 
TIT.2.7	Ko jaꞌa Tito, tjaguꞌe xan kexreen sincheꞌe xan jian, ko are tsjaguꞌe xan, tjaago ixin jian nuꞌa ko jian ncheꞌe kain xra. 
TIT.2.8	Ko kain nchaꞌon ncheꞌe ko tjaago jian, ixin jañaa tsusuee kain chujni ningakuꞌen thi jian juajna, ko chroꞌa runichja na̱ jianꞌa ixin jaꞌan ná.
TIT.2.9	Kai nchekueꞌen ni ncheꞌe xree inaa chujni ixin sithikaon na̱ kain thi dituꞌen na̱ ko jañaa ruchee xi najnii na̱ ko runichjangiꞌa na̱ xa. 
TIT.2.10	Ko tsemaꞌa na̱ ixin jañaa tsjaago na̱ ixin jian ncheꞌe na̱ xra, ko kain chujni sikon thi jian ncheꞌe na̱, sinchesayeꞌe na̱ Ndo Dio, thi binthakjan ná inaa chujni narua.
TIT.2.11	Ko Ndo Dio anto thjuaa ná, mexinxin ruaꞌan xeꞌen ngataꞌa nunthe ixin kain chujni rukjan na̱ inaa chujni narua ko thi jichunxin na̱ xruꞌin nchaꞌon seꞌen. 
TIT.2.12	Ko thi thjuaa ná ndo tjagua ná ixin tsinthuꞌe ná kain thi jianꞌa, ko itsakuenꞌa ná thi jianꞌa jii ngataꞌa nunthe, ko ngain nchaꞌon teꞌi sinthoꞌo ná kain thi jian, ko kain nchaꞌon sithikaon ná ngain ndo ko ruxraxaon ná jian thi sinthoꞌo ná. 
TIT.2.13	Ko jañaa ruchuꞌen ná tsii thi nchaꞌon chrjuin, are tsii Ndo Dio Nchaa ná Jesucristo, thi binthakjan ná inaa chujni narua ko thi techunxin ná xruꞌin nchaꞌon seꞌen. 
TIT.2.14	Ko jeꞌe xrajon beꞌen ixin kain thi jianꞌa binthoꞌo ná, ixin jañaa bintharua ná ko binthakjan ná chujnii jeꞌe, chujni sithikaon ko sincheꞌe thi jian kainxin nchaꞌon.
TIT.2.15	Ko jiꞌi thi nchekueꞌen na̱ ixin sithikaon na̱, ko nichjeꞌe na̱ ko nchesatheꞌe na̱ are jianꞌa sincheꞌe na̱ ixin jaꞌa chunda juachaxin thetuꞌan, ko jañaa chujni runichjaꞌa na̱ jianꞌa ixin jaꞌa.
TIT.3.1	Nchexraxaon kain ni dithikaon Jesucristo ixin sithikaon na̱ ni thetuꞌan nunthe ko ni thetuꞌan rajna ko sincheꞌe na̱ kain thi jian. 
TIT.3.2	Ko runichjaꞌa na̱ jianꞌa ixin inaa chujni, tsetukaoꞌa na̱ chujni, icha jian chrjuin runichjee choo na̱ ko jian sakao na̱ kain chujni.
TIT.3.3	Ixin jaꞌan ná are saꞌo xruꞌin bechunxin ná ko bagithikaonꞌa ná ngain Ndo Dio, ko banthaxruxian ná banthoꞌo ná kain thi jianꞌa bakiakueꞌen nthauꞌa ná, ko jianꞌa baxraxaon ná ko bakunchjua ná ko xruꞌin chujni bajinao ná ko baningakuꞌen choo ná. 
TIT.3.4	Aro Ndo Dio, thi binthakjan ná inaa chujni narua, kjuagua ná ndo thi anto thjuaa ná ndo, ko kai thjueꞌe ndo kainxin chujni jii ngataꞌa nunthe, 
TIT.3.5	ko jeꞌe ndo juinthakjan ná ndo inaa chujni narua ixin kuiakunua ná ndo ko jeꞌa ixin anto jian runthoꞌo ná. Ko binthakjan ná inaa chujni narua ko bijma ná ko Espíritu Santo binthakjan ná inaa chujni ko unthoꞌo ná thi jian. 
TIT.3.6	Ko ixin Nchaa ná Jesucristo, thi binthakjan ná inaa chujni narua, Ndo Dio chjaa ná Espíritu Santo. 
TIT.3.7	Ko jiꞌi bincheꞌe ndo ko juinthatjañaa ná ndo thi jie̱ ruguan ná ixin kuiakunua ná ndo ko binthakjan ná ndo inaa chujni narua ko jai techueꞌen ná ixin sunthe ná ngain ndo kainxin nchaꞌon.
TIT.3.8	Ko juajna jiꞌi ndua, ko rinaꞌo ixin jaꞌa kain nchaꞌon rundache na̱ ko tsjaguꞌe na̱ juajna jiꞌi, ixin jañaa kain ni dithikaon Ndo Dio sincheꞌe na̱ thi jian. Ko kain jiꞌi jian ko thjengijna kain chujni. 
TIT.3.9	Ko dixintheꞌa ixin thi nduaꞌa thekin inaa chujni, ko dithikaonꞌa ixin thi nduaꞌa nichja na̱ ixin ndo dachriꞌi na̱ xrachrjen. Ko duñaoꞌa ko thetukoꞌa na̱ are nichja na̱ ixin ley, ixin kain thi nichja na̱ xruꞌin xree ko xruꞌin thjengijna chujni.
TIT.3.10	Ko ja̱ chrujan chujni jeꞌo ncheketo chujni ko dithikaonꞌa thi jian juajna xraago, jaꞌa nichjeꞌe na̱ yoo o nii nthiꞌa ixin isincheꞌa na̱ jañaa. Ko ja̱ dithikaonꞌa na̱, dantsjenda na̱. 
TIT.3.11	Ko ixin thi bincheꞌe chujni mee, jaꞌa unuꞌa ixin dithikaonꞌa juajnee Jesucristo, ko kain thi jianꞌa ncheꞌe xraguxin ixin jikininxin sueꞌen jie̱ ixin kain thi jianꞌa ncheꞌe.
TIT.3.12	Are jaꞌan ruruaꞌan ko siji Artemas o Tíquico, jaꞌa tuen sasiꞌi sitsjena ngain rajna Nicópolis ixin nthi̱ꞌa̱ sathuaxin kunithjaue kin. 
TIT.3.13	Ko thjengijna Zenas, xi nichjaxin chujni, ko Apolos. Ko chjeꞌe na̱ thi rugundeꞌe na̱ ixin xruꞌin sitjeꞌen na̱ ngatja nthiꞌá. 
TIT.3.14	Ko kain ni dithikaon Jesucristo tsangi na̱ sincheꞌe na̱ thi jian ko tsjengijna na̱ chujni rugundeꞌe, ko jañaa sikon ni thi jian xra ncheꞌe na̱.
TIT.3.15	Ko kain ni te nthiꞌi ruaꞌan na̱ juajna jaꞌa. Kai nthatsaꞌan ñao chjeꞌe juajna kain ni chrjiꞌo ná jian nthi̱ꞌa̱.
TIT.3.15	Jaꞌan kunixin ansenna nthatsaan ñao Ndo Dio ixin sinthanchaon ra ndo kain ra. Jañaa tsuꞌen.
PHM.1.1	Jaꞌan Pablo na jiaxinna ngain nduꞌa xiiso ixin juajnee Jesucristo, ko jaꞌan ko xan choo ná Timoteo ruaꞌan ra juajna jaꞌa Filemón thi xrajeꞌo xra nthoꞌo ná. 
PHM.1.2	Ko kai ruaꞌan ná juajna ngain chujni xrathe nthi̱ꞌa̱ nchiandui ko dithikaon Jesucristo, ko ngain nchri choo ná diꞌin Apia ko ngain xan choo ná diꞌin Arquipo, xan thjengijna ná ngain xree Ndo Dio. 
PHM.1.3	Ndo Dio, Ndudaa ná, ko Nchaa ná Jesucristo sinthanchaon ra ko ruchjaa ra thi chrjuin tsunuꞌe ansean ra.
PHM.1.4	Jaꞌan kainxin nchaꞌon thexruxian Ndo Dio ixin jaꞌa, Filemón, are nichjayaa ndo 
PHM.1.5	ixin jaꞌan kuian ixin thjueꞌe Jesucristo ko chunthia jian ngain jeꞌe ko thjueꞌe kain chujni dithikaon Ndo Dio. 
PHM.1.6	Ko jaꞌan danchiaa Ndo Dio ixin thi jian dakjioꞌo choo ná dachrjexin ngain ansean ixin chunthia Jesucristo, ko jañaa jian sikon chujni thi jian chjaa ná Jesucristo. 
PHM.1.7	Jaꞌan anto chaꞌna ko icha tusuji na ixin jaꞌa thjueꞌe kain xan choo ná, ko thi jian ncheꞌe ngain xan icha nchesuji xan ko jañaa icha dithikaon xan ngain Jesucristo.
PHM.1.8	Ko maski jaꞌan chunda jié juachaxin chjana Jesucristo, ko jaꞌan nchao ruketuꞌan thi runcheꞌe, 
PHM.1.9	aro icha nchao jaꞌan nthatsaꞌan ñao ixin thi thjueꞌe choo ni. Ko jaꞌa uchunxin na, jaꞌan Pablo na, ujunchjan na ko jai jiaxinna ngain nduꞌa xiiso ixin juajnee Jesucristo. 
PHM.1.10	Ko jaꞌan nthatsaꞌan ñao ixin Onésimo, thi kjui inchin xanꞌna ixin bithikaon xan Jesucristo nthiꞌi ngain nduꞌa xiiso.
PHM.1.11	Are saꞌo Onésimo kjui naa ni ncheꞌe xra xruꞌin xree ngajin, aro jai unchao tsjengijna jaꞌa ko jaꞌan ngain xree Ndo Dio. 
PHM.1.12	Jaꞌan ruruaꞌan Onésimo inaa. Ko dayéꞌe inchin ja̱ rukji jaꞌan. 
PHM.1.13	Jaꞌan rujinaꞌo ixin rugithuꞌe nthiꞌi ngajin na ixin rukjengijna na inchin rukjengijna na jaꞌa, ja̱ rugariꞌi nthiꞌi thi jiaxin na ixin juajnee Jesucristo. 
PHM.1.14	Aro jaꞌan xruꞌin rinaꞌo sinthaꞌa, ja̱ xra dajonꞌa juachaxin. Aro rinaꞌo ixin thi jian sincheꞌe tangiꞌa tsunuꞌa, icha nchao sachrjexin ngain ansean. 
PHM.1.15	Jaꞌan ndachrjan ixin Onésimo sakjuixin kainxion nchaꞌon ngajin jaꞌa Filemón, aro jai rukjan seꞌe ngajin kainxin nchaꞌon 
PHM.1.16	ko ijeꞌa inchin naa thi ncheꞌe xra ko dachaꞌa; jai jeꞌe rukjan naa xan choo ná. Jeꞌe xan anto thjuaa, aro jaꞌa icha ruthjueꞌe xan, ko jeoꞌa inchin inaa chujni aro icha ixin ubithikaon xan Cristo.
PHM.1.17	Jañaa remee, ja̱ tuenao ixin choo ná ixin duthikaon ná Jesucristo, dayéꞌe Onésimo inchin ja̱ rukji jaꞌan. 
PHM.1.18	Ja̱ chrujan nchaoꞌa bincheꞌe Onésimo ngajin jaꞌa, o chrujan jikaꞌa, jaꞌan tsjengaꞌa ꞌna. 
PHM.1.19	Jaꞌan, Pablo na, kji̱n na xroon jiꞌi kunixin rana: Jaꞌan tsjengaꞌa ꞌna, maski jaꞌan nchao runthaxraxaon ixin jaꞌa rikaꞌna ixin jaꞌan, jaꞌa batsuanxin thi jian. 
PHM.1.20	Jaan, jaꞌa xan chian ko ncheꞌe thi juathutseꞌen ñao ridanchiaꞌa, ixin jaꞌa dithikaon Jesucristo, ko jiꞌi ruchexin ansenna ixin duthikaon ná Jesucristo.
PHM.1.21	Ko jiꞌi kji̱n na ixin jaꞌa ko richunthia ixin sithikaon, ko nuna ixin jaꞌa sincheꞌe icha, ko jeꞌa jeꞌo thi ridanchiaꞌa. 
PHM.1.22	Ko kai danchiaꞌa naa thi sithuna nthi̱ꞌa̱ nchiandui ixin chuan Ndo Dio ruchjaa ra juachaxin sikon ni ra inaa ixin tsuꞌen thi banchieꞌe ra ndo.
PHM.1.23	Epafras thi jiaxiꞌin kai nthiꞌi ngain nduꞌa xiiso ixin juajnee Jesucristo, ruaꞌan juajna jaꞌa Filemón. 
PHM.1.24	Kaxon ruaꞌan juajna, Marcos, Aristarco, Demas, ko Lucas thi ni thjengijna na ngain xree Ndo Dio.
PHM.1.25	Ko Nchaa ná Jesucristo sinthanchaon ra kainxin nchaꞌon. Jañaa tsuꞌen.
HEB.1.1	Are usee Ndo Dio nichjee ni xrachrjeꞌan ná, ko binchegunda ni bagayee juajnee ndo ixin jejee nichjee ndo ni xrachrjeꞌan ná, ko tsjé nthiꞌa bincheꞌe ndo jiꞌi. 
HEB.1.2	Aro jai, ngain nchaꞌon teꞌi, Ndo Dio binchegunda Xeꞌen ixin nichjaa ná jaꞌan ná. Ko Ndo Dio binchekininxin Xeꞌen ndo kain thi jii ko jeꞌe xan binchechjian xan kain thi jii. 
HEB.1.3	Ko jeꞌe xan tjaago xan thi jié juachaxiin ndo, ko jeꞌe xan xrajeꞌo xan inchin Ndo Dio, ko kain thi jii, xrajii ixin jañaa rinao xan. Ko are juexin binthatjañaa ná xan kain thi jianꞌa juinthoꞌo ná, jeꞌe xan sabigeꞌe xan ngain rajianxiin Ndo Dio nthi̱ꞌa̱ ngajni.
HEB.1.4	Xeꞌen Ndo Dio bigeꞌe xan icha renthe ke kain ángel, ko thi diꞌin xan icha renthe ke inchin diꞌin kain ángel.
HEB.1.5	Ixin Ndo Dio xruꞌin nchaꞌon ndachro ndo ngain ni naa ángel jaꞌin:
HEB.1.5	Jaꞌa thi Xanꞌna;
HEB.1.5	jai rukjan na Ndudaa.
HEB.1.5	Ko kai ndachroꞌa ngain ángel:
HEB.1.5	Jaꞌan sariꞌi inchin Ndudee jeꞌe,
HEB.1.5	ko jeꞌe rukjan inchin Xanꞌna.
HEB.1.6	Ko are Ndo Dio ruaꞌan thi nakuaxinxon Xeꞌen nthiꞌi ngataꞌa nunthe, jeꞌe ndachro:
HEB.1.6	Kainxin ángel sinchesayeꞌe xan.
HEB.1.7	Ko kai ndachro ndo ixin angeel ndo:
HEB.1.7	Jaꞌan nchao nthakjamanga kain ángel inchin chrintho,
HEB.1.7	ko kain ángel ncheꞌe xrana nchao nthakjamanga inchin neje xruꞌi.
HEB.1.8	Aro ixin Xeꞌen ndo jaꞌin ndachro ndo:
HEB.1.8	Jaꞌa ndua Dio ko juachaxian xruꞌin nchaꞌon tsjexin;
HEB.1.8	ko thi juachaxin chunda, thetuꞌan inchin jikininxin.
HEB.1.9	Jaꞌa thjueꞌe thi jian, ko ningakuꞌen kain thi jianꞌa;
HEB.1.9	mexinxin Ndo Dioa kuinchiaꞌa ndo jaꞌa,
HEB.1.9	ko jaꞌa binthanchaon ndo ko icha ruchaꞌa ke kain chujni nthiꞌi ngain nunthe.
HEB.1.10	Ko kai ndachro ndo:
HEB.1.10	Jaꞌa, jaan ndua Dio, ko are nakuexinxion beꞌe kain, Suixin binchechjian nunthe,
HEB.1.10	ko binchechjian ngajni kunixin raa.
HEB.1.11	Nunthe ko ngajni ndatsjexin, aro jaꞌa sariꞌi kainxin nchaꞌon.
HEB.1.11	Ko nunthe ko ngajni ndatsunthaxii inchin luntho.
HEB.1.12	Ko jaꞌa tsjadoꞌo nunthe ko ngajni inchin naa luntho,
HEB.1.12	ko tsentuxiꞌin nunthe inchin naa chujni dasingixin lunthue.
HEB.1.12	Aro jaꞌa maski satho nchaꞌon, thjexinꞌa,
HEB.1.12	ko xruꞌin nchaꞌon seꞌen.
HEB.1.13	Ko Ndo Dio xruꞌin nchaꞌon ndachro ndo ngain naa angeel ndo:
HEB.1.13	Jaꞌa dariꞌi ngain rajianxinna
HEB.1.13	ko jaꞌan sinthagacha jaꞌa ngain kain thi ningakuꞌan.
HEB.1.14	Ixin kain ángel jeꞌo naa espíritu ncheꞌe xree Ndo Dio, ko ruaꞌan ndo ixin tsjengijna kain chujni, ni rukjan inaa chujni narua.
HEB.2.1	Mexinxin jaꞌan ná icha rugunda tsinxin ná ko rutsjeꞌe ná jian ngain juajna ukuiꞌin ná ixin jañaa sachrjendeꞌa ná thi nthiꞌá jian. 
HEB.2.2	Thi juajna Ndo Dio kuetuꞌen ángel ixin bajon ngain ni xrachrjeꞌan ná are saꞌo, juajna mee suji kjui juajna. Ko thi chujni bincheꞌa inchin kuetuꞌan juajna mee, gueꞌen na̱ jie̱ inchin bikininxin. 
HEB.2.3	Mexinxin jaꞌan ná, ¿kexreen satsingeꞌe ná jie̱, ja̱ dithikaonꞌa ná juajna nthakjan ná inaa chujni narua? Ixin Nchaa ná Jesús thi saꞌo bindachro thi jian juajna nthakjan ná inaa chujni narua, kuthejan ni kuiꞌin ngain Jesús, ni mee kjuaago na̱ ixin jaan, ndua. 
HEB.2.4	Ko Ndo Dio xrakjuaago ixin juajna jiꞌi, jaan, ndua ixin tsjé thi xranaꞌa dikunxin ni bincheꞌe ndo, ko binchexingameꞌe ndo ni niꞌi ko icha thi bakisenxin chujni. Ko kai ruaan ná ndo Espíritu Santo, thi chjaa ná jejee juachaxin inchin jeꞌe ndo juinao ndo.
HEB.2.5	Ndo Dio, xruꞌin ángel binchegayée ndo juachaxin ixin tsetuꞌan ngain thi nunthe tsii, thi nunthe jaꞌan ná tenichja ná. 
HEB.2.6	Ko inchin chro ngain Xruen Ndo Dio:
HEB.2.6	¿Keꞌe renthe chujni, ixin Suixin dixraxaon ixin jeꞌe na̱?
HEB.2.6	O, ¿unda Suixin anto ta juachjaon ixin chujni ngataꞌa nunthe nthiꞌi?
HEB.2.7	Ko tsjéꞌa nchaꞌon, Suixin chjeꞌe icha tsjéꞌa juachaxin ke kain ángel,
HEB.2.7	aro kuthimejan chjeꞌe jié juachaxin ko binchesayeꞌe,
HEB.2.7	ko chjeꞌe juachaxin thetuꞌen kain thi Suixin binchechjian.
HEB.2.8	Ko Suixin chjeꞌe juachaxin tsetuꞌen kain.
HEB.2.8	Ja̱ Ndo Dio bajon juachaxin tsetuꞌan kain, mee ruchro ixin xruꞌin kensen rundachro ixin sithikaonꞌa ngain. Aro maski jamee, xradikon ni ixin kain thi binchechjian ndo, xradithikaonꞌa ngain. 
HEB.2.9	Aro jaꞌan ná chunxin ná Jesús, thi kanxion nchaꞌon tsjéꞌa juachaxin binchegayee Ndo Dio ke kain ángel. Ko Ndo Dio ixin anto thjuaa ná ndo bajon ndo Jesús beꞌen ixin kainxin ná. Ko jai chjee ndo jié juachaxin ko binchesayeꞌe ndo ixin tangi bathuꞌe ko beꞌen.
HEB.2.10	Kainxin thi juinchechjian Ndo Dio jii ixin jañaa juinao ndo; ko jeꞌe ndo rinao ndo ixin kainxin ni ukjan chujnii ndo sinthe na̱ nthi̱ꞌa̱, thi thetuꞌan ndo. Ko ixin nchao rukuꞌen jiꞌi, Ndo Dio binchegato Xeꞌen ndo tangi ko beꞌen xan, ko jañaa kjuaguxin xan ixin anto jian xan ko nchao kjuengijna ná xan kjan ná inaa chujni narua. 
HEB.2.11	Ixin kain ná xro kjan ná chujni jian, ko thi binthakjan ná chujni jian, nakua Ndudaa ná chunda ná. Mexinxin Jesucristo, Xeꞌen Ndo Dio, tusueꞌa xan ndachro xan ixin jaꞌan ná xan choo xan. 
HEB.2.12	Inchin ndachro ngain Xruen Ndo Dio:
HEB.2.12	Jaꞌan runichja ixin Suixin ngain xan chian,
HEB.2.12	ko rutsjethaꞌa ngayee ni xrathe ngain niꞌngo.
HEB.2.13	Ko kai ndachro ngain Xruen Ndo Dio:
HEB.2.13	Jaꞌan ruchunthia ngain ndo.
HEB.2.13	Ko kai ndachro:
HEB.2.13	Jaꞌan riꞌi nthiꞌi, ngain kain chjan ke Ndo Dio chjana.
HEB.2.14	Ko chjan teꞌi, chujni chunda nthao ko jni. Mexinxin Jesús kai kjui chujni chunda nthao ko jni, ko jañaa beꞌen ixin binchexanthe juachaxiin thi duen chujni, ko mee nchiijin. 
HEB.2.15	Ko jañaa Jesús bantsjeꞌe juaxraon kain chujni anto xraon ixin ndaseꞌen na̱, ko ixin didoꞌo anseen na̱ juaxraon ixin seꞌen na̱, te na̱ inchin ni nchexree juaxraon ixin kainxin nchaꞌon xraon na̱ ko jañaa techon na̱. 
HEB.2.16	Ko ndua Jesús juiꞌa ixin bikjengijna kain ángel, jeꞌe juii ixin bikjengijna kain ni chujnii Abraham. 
HEB.2.17	Mexinxin Jesús kjan inchin kain xan choo, ko jañaa jeꞌe bigeꞌe thi daana thetuꞌen icha xi daana, ko jeꞌe thiakunueꞌe chujni ko nchao ruchunthia ná ngain jeꞌe, ko jeꞌe ncheꞌe xree Ndo Dio. Ko are jeꞌe beꞌen, kjuenga ꞌna ko bindatjañaa ná kain thi jianꞌa binthoꞌo ná. 
HEB.2.18	Ko ixin jeꞌe tangi kuꞌen ko bitaꞌa ixin runcheꞌe thi jianꞌa ngain nunthe jiꞌi, mexinxin jai Jesús thjengijna kain chujni ditaꞌa sincheꞌe thi jianꞌa.
HEB.3.1	Mexinxin, jaꞌa ra xro choo ná ixin dithikaon ra Jesucristo, jaꞌa ra xro ukjan ra jian chujni ko kjan ra chujni rajnee ndo, ¡dithikaon ra jian ngain Jesús! ixin jeꞌe thi ruaꞌan Ndo Dio ko jeꞌe thi daana thetuꞌen icha xi daana. Ko ixin chunthia ná ngain jeꞌe, mexinxin jaꞌan ná tjaago ná ixin jeꞌe. 
HEB.3.2	Ko Jesús bithikaon kain thi kuetuꞌen Ndo Dio, mexinxin Ndo Dio chjee xra jiꞌi. Kai jañaa Moisés bithikaon bincheꞌe xree ndo are kjuengijna chujni rajnee ndo. 
HEB.3.3	Aro Jesús jikininxin icha tsusayeꞌe ke Moisés, jañaa inchin thi xii nchechjian naa nchia icha tusayeꞌe ke nchia binchechjian xa. 
HEB.3.4	Kain nchia chunda naa thi nchechjian nchia, aro Ndo Dio binchechjian kain thi jii. 
HEB.3.5	Moisés kjui jian ni nchexree Ndo Dio are kjuengijna chujni rajnee ndo. Ko jiꞌi kuꞌen ixin nchao runichjaxin ndo ixin thi kuꞌen ngain nchaꞌon teꞌi. 
HEB.3.6	Aro Cristo, Xeꞌen Ndo Dio, chunda xan juachaxin thetuꞌen xan chujni rajnee Ndo Dio. Ko jaꞌan ná rajna mee, ja̱ duthikaon ná ko sachrjendeꞌa ná nthiee ndo ko ruchaa ná ixin techuꞌen ná thi jian sayée ná ngain Ndo Dio.
HEB.3.7	Mexinxin inchin ndachro Espíritu Santo ngain Xruen Ndo Dio:
HEB.3.7	Ja̱ thiꞌin ra jai thi ndachro Ndo Dio,
HEB.3.8	nchechaꞌa ansean ra, inchin bincheꞌe chujni judío ixin bithikaonꞌa na̱ thi kuetuꞌan Ndo Dio.
HEB.3.8	Ko jeꞌe na̱ anto kjuexin na̱ ngain Ndo Dio are bakji na̱ ngain thi nunthe xruꞌin jii.
HEB.3.9	Mexinxin Ndo Dio ndachro ndo:
HEB.3.9	Nthi̱ꞌa̱ thi nunthe xruꞌin beꞌe, ni ndo dachriꞌa ra xrachrjen anto kjuexin na̱ ixin keꞌe runthaꞌa
HEB.3.9	maski bikon na̱ kain thi jaꞌan binthaꞌa thi yaakan nano.
HEB.3.10	Mexinxin jaꞌan kuñaꞌo ngain chujni mee,
HEB.3.10	ko ndachrjan: “Kain nchaꞌon ncheꞌe ra thi jianꞌa jii ngain ansean ra ko dachrjenda ra,
HEB.3.10	ko rinaoꞌa ra datsuan ra thi nthiꞌá kjuaguꞌa ra.”
HEB.3.11	Mexinxin jaꞌan kuñaꞌo ngain na̱ ko ndachrjan:
HEB.3.11	“Jaꞌa ra chroꞌa sixiꞌin ra thi jaꞌan ndathjo ra ixin runchejugaꞌa ra.”
HEB.3.12	Jaꞌa ra xro choo ná, rugunda ixin xruꞌin ra xro xraxaon ra jianꞌa ngain ansean ra o rundachro ra dithikaonꞌa ra ngain Ndo Dio, ko mee santsjendaxin ra ngain nthiee Ndo Dio, ndo jichon. 
HEB.3.13	Jai ke te ná ngain nchaꞌon teꞌi nchao tsjengijna choo ná ixin jañaa xruꞌin kensen sinchecha anseen ngain Ndo Dio ko sithikaunxin thi nduaꞌa ko sincheꞌe thi jianꞌa. 
HEB.3.14	Are nakuexinxion ná chunthia ná ngain Jesucristo, jaꞌan ná kjan ná chujnii; ko ja̱ tsinthueꞌa ná thi chunthia ná jeꞌe, jaꞌan ná rukjan ná chujnii jeꞌe kainxin nchaꞌon.
HEB.3.15	Mexinxin ndachro ngain Xruen Ndo Dio:
HEB.3.15	Ja̱ thiꞌin ra jai thi ndachro Ndo Dio,
HEB.3.15	nchechaꞌa ra ansean ra inchin bincheꞌe chujni bithikaonꞌa thi thetuꞌan Ndo Dio.
HEB.3.16	¿Ko kexeꞌe chujni kuiꞌin thi ndachro Ndo Dio ko bithikaonꞌa na̱? Chujni mee kjui thi ni bantsjexin Moisés nuntheꞌe Egipto. 
HEB.3.17	Ko Ndo Dio, ¿kensen kuñauꞌe ndo ngain thi yaakan nano mee? ¿A jeꞌa ngain ni bincheꞌe jianꞌa, thi chujni benxin ngagaꞌa jna thi xruꞌin jii? 
HEB.3.18	¿Ko ngain kexeꞌe na̱ ndachro ndo ngathe anseen ndo ixin rugixinꞌa na̱ ngain thi nunthe ndachro ndo ixin runchejugaꞌa na̱? Ni mee kjui ni bithikaonꞌa thi thetuꞌan Ndo Dio. 
HEB.3.19	Ko ndua ni teꞌi chroꞌa bixiꞌin na̱ ixin bithikaonꞌa na̱ Ndo Dio.
HEB.4.1	Rugunda sakuꞌen ná, juachaxin chunda ná ixin suxiꞌin ná sinthujugaꞌa ná ngain thi ndachro Ndo Dio, ko jié juachjaon seꞌe ja̱ chrujan ra chroꞌa sixiꞌin ra thi ndachro ndo. 
HEB.4.2	Ixin jaꞌan ná kai kuiꞌin ná thi jian juajna, inchin ni judío kuiꞌin na̱. Aro jeꞌe na̱ bincherentheꞌa na̱ thi kuiꞌin na̱ ixin bithikaonꞌa na̱ thi kuiꞌin na̱. 
HEB.4.3	Aro jaꞌan ná xro ubuthikaon ná thi jian juajna, jaꞌan ná thi tsjin ná sinthujugaꞌa ná ngain Ndo Dio, aro thi chujni bithikaonꞌa ndo, kuꞌen na̱ inchin ndachro Ndo Dio ngain Xruen ndo:
HEB.4.3	Mexinxin jaꞌan kuñaꞌo ngain na̱ ko ndachrjan ngathe ansenna,
HEB.4.3	jeꞌe na̱ sixinꞌa na̱ thi ndachrjan ixin sinchejugaꞌa na̱ ngajin.
HEB.4.3	Ko jiꞌi ruchro, thi binchejugaꞌa Ndo Dio are jueꞌe xree ndo ixin binchechjian ndo nunthe. 
HEB.4.4	Ko ngaa Xruen Ndo Dio nichja ixin thi nchaꞌon yatuxin ko ndachro:
HEB.4.4	Ndo Dio binchejugaꞌa ndo ngain nchaꞌon yatuxin, are juexin bincheꞌe ndo kain xra.
HEB.4.5	Ko kjan ndachro ngain Xruen ndo jaꞌin:
HEB.4.5	Sixinꞌa na̱ thi ndachrjan ixin sinchejugaꞌa na̱ ngajin.
HEB.4.6	Ko chujni saꞌo kuiꞌin thi jian juajna bixinꞌa na̱ thi runchejugaꞌa na̱ ixin bithikaonꞌa na̱. Aro xraditjaan ixin xrajii chujni sixiꞌin thi ndachro Ndo Dio ixin sinchejugaꞌa na̱. 
HEB.4.7	Mexinxin bakeꞌe ndo inaa nchaꞌon, ko binchegiꞌin nchaꞌon mee “Jai”. Ixin batho tsjé nano, kuthimejan Ndo Dio binchenichja David inchin jitaxin ngain Xruen Ndo:
HEB.4.7	Ja̱ tethiꞌin ra jai thi ndachro Ndo Dio,
HEB.4.7	nchechaꞌa ra ansean ra.
HEB.4.8	Ja̱ Josué nchao rugajon ngain chujni Israel juachaxin ixin runchejugaꞌa na̱ are biji na̱ nuntheꞌe Canaán, Ndo Dio irukjanꞌa rugajon ndo inaa nchaꞌon. 
HEB.4.9	Mexinxin jai, ni chujnii Ndo Dio xra techuꞌen na̱ thi nchaꞌon sinchejugaꞌa na̱ ngain ndo. 
HEB.4.10	Ixin thi chujni nchejugaꞌa ngain Ndo Dio, chujni mee nchejugaꞌa ixin kain xree, jañaa inchin binchejugaꞌa Ndo Dio are juexin bincheꞌe xree ndo. 
HEB.4.11	Mexinxin, jaꞌan ná rugunda rutsjeꞌe ná kexreen sinthoꞌo ná ixin tsji ná sinthujugaꞌa ná ngain Ndo Dio, ko sinthoꞌa ná inchin bincheꞌe kain chujni bithikaonꞌa thi kuetuꞌan ndo.
HEB.4.12	Ixin thi nichja Ndo Dio, jichon ko chunda juachaxin. Ko juajna mee icha yao ke kain chia taade ko yao chia no lumuenxin chia ko no tseꞌe chia. Ko jañaa juajnee ndo dathudoꞌo ngain anseen ni ko ngain espiritue ni ko ngain juaxraxuen ni. Ko nchegatsuan ni thi jian ko thi jianꞌa xraxaon ni ko thi tunuꞌe anseen ni. 
HEB.4.13	Kain thi binchechjian Ndo Dio chroꞌa semeꞌe ndo ixin kain thi binchechjian ndo jii ngathexin kon ndo, ko ngathexin kon ndo jaꞌan ná rundachro ná kain thi binthoꞌo ná.
HEB.4.14	Jesús, thi Xeꞌen Ndo Dio, mee thi danaa ná icha renthe, ko jeꞌe bigeꞌe thi thjen Ndo Dio. Mexinxin, jaꞌan ná icha rugunda suthikaon ná ngain xan. 
HEB.4.15	Ixin thi daana icha renthe chunda ná nchao thiakunuaa ná are nthoꞌo ná thi jianꞌa ixin juinthayaa ná nchiijin, ixin jeꞌe kai batho thi tangi ixin bitaꞌa runcheꞌe thi jianꞌa kai, aro jeꞌe xruꞌin nchaꞌon bincheꞌe thi jianꞌa. 
HEB.4.16	Mexinxin tsunchieꞌen ná thi thjen Ndo Dio ko ruxraonꞌa ná ixin jeꞌe ndo anto thjuaa ná ndo, ko jeꞌe ndo tsiakunuaa ná ndo ko tsjengijna ná ndo are tangi tedatho ná.
HEB.5.1	Ndo Dio thinchieꞌe kain xi daana thetuꞌen icha xi daana ngayee kain chujni, ko xi daana thinchieꞌe ndo, xi mee nichjaxin chujni ngathexin kon ndo, ko daana mee dakeꞌe thi kuxiigo duen xa ko nchendusen xa ngain ndo ixin sitjañeꞌe chujni thi jianꞌa bincheꞌe na̱. 
HEB.5.2	Ko xi daana teꞌi kai tangi tunuꞌe xa dithikaon xa Ndo Dio ixin kai ditaꞌa xa sincheꞌe xa thi jianꞌa inchin kain chujni, mexinxin jeꞌe xa thiakunueꞌe xa chujni chunxinꞌa Ndo Dio ko ngain thi chujni ncheꞌe thi jianꞌa. 
HEB.5.3	Ko ixin thi jianꞌa ditaꞌa xi daana teꞌi, mexinxin jeꞌe xa nchendusen xa kuxiigo duen xa ngain Ndo Dio ixin sitjañeꞌe thi jianꞌa bincheꞌe xa, ko jañaa nchendusen xa ngain Ndo Dio kuxiigo ixin sitjañeꞌe ni rajna thi jianꞌa ncheꞌe na̱.
HEB.5.4	Xruꞌin chujni jeꞌo rundachro ixin nchao rukjan xi daana thetuꞌen kain xi daana; jeꞌo Ndo Dio thi nchegayee chujni mee juachaxin jiꞌi, inchin kuꞌen ngain Aarón thi saꞌo kjui daana. 
HEB.5.5	Ko jañaa kuꞌen ngain Cristo kai; jeꞌe binꞌa daana thetuꞌen kain xi daana ixin jeꞌo binao, ixin Ndo Dio ndachro ngain jeꞌe:
HEB.5.5	Jaꞌa thi Xanꞌna;
HEB.5.5	jai jaꞌan kjan na Ndudaa.
HEB.5.6	Ko kai ndachro ngain Xruen ndo:
HEB.5.6	Jaꞌa kainxin nchaꞌon daana,
HEB.5.6	jañaa inchin kjui Melquisedec.
HEB.5.7	Are Cristo beꞌe nthiꞌi ngataꞌa nunthe, jeꞌe anto tsjanga ko binchetseꞌen ñao Ndo Dio, thi nchao rukanchrjandaꞌa ixin rugeꞌen. Ko Ndo Dio kuiꞌin kain thi ndachro Cristo ixin Cristo jié juasaaya bechunda ngain ndo ko bagithikaon ngain ndo. 
HEB.5.8	Ko maski jeꞌe kjui Xeꞌen Ndo Dio, ko ixin tangi kuꞌen, jeꞌe kuangi bithikaon ngain ndo. 
HEB.5.9	Ko are ujueꞌe bincheꞌe kain thi bituꞌen, jañaa jeꞌe unchao binthakjan ná kain ná xro dithikaon ná ngain jeꞌe inaa chujni narua ko xruꞌin nchaꞌon tsjexin. 
HEB.5.10	Ko Ndo Dio binchegiꞌin Jesucristo thi daana thetuꞌen kain xi daana, jañaa inchin kjui Melquisedec.
HEB.5.11	Jaꞌan ná xrachunda ná tsjé thi rundathjo ra, aro atho tangi sinthakinxin ra ixin jaꞌa ra anto cha thinxin ra. 
HEB.5.12	Jaꞌa ra usee bithikaon ra, ko jai jaꞌa ra urunchekueꞌen ra icha chujni ixin Cristo. Aro jaꞌa ra xrarugundaꞌa ra tsjaguꞌa ra na̱ thi icha tangiꞌa ixin Ndo Dio. Ko xra tjaago ra ixin sujiꞌa ra ngain thi dithikaon ra, xraa naa xan letsjuchjan ixin xrarugunda siꞌi xan tsjin ixin chroꞌa ne xan ndaxra. 
HEB.5.13	Ko kain chujni te inchin xan letsjuchjan tai, jiꞌi ruchro ixin jeꞌe na̱ xra thinxinꞌa na̱ thi jian. 
HEB.5.14	Aro thi jine ndaxra, mee chujni yeye, ko unuꞌe thinchieꞌe na̱ kexeꞌe thi jian ko kexeꞌe thi jianꞌa ixin juaxraxauen na̱ ukuangi kuinchieꞌe.
HEB.6.1	Mexinxin irugundaꞌa tsangi ná thi ukuangi ná are bithikaon ná Cristo, icha jian tsangi ná icha ixin juajnee Ndo Dio ixin rukjan ná inchin chujni yeye. Ko irugundaꞌa rukjan tsangi ná thi ukuangi ná, inchin kexreen tsinthuꞌe ni thi jianꞌa ixin tsjiꞌa ni ngathe xruꞌi dangaꞌa, o kexreen ruchunthia ni ngain Ndo Dio, 
HEB.6.2	o unda digithe ni, ko ixin unda thiin raa ni ngataꞌa jaa inaa chujni dithikaon Jesucristo, o ixin kexreen ruxechon kain chujni ndadeꞌen ko ixin kexreen Ndo Dio sincheꞌe jie̱ ngain chujni are tsjexin nunthe. 
HEB.6.3	Ko jiꞌi sinthoꞌo ná, ja̱ Ndo Dio sajon ndo juachaxin.
HEB.6.4	Ko chujni ubayée thi jian juajnee Ndo Dio ko uchunxin na̱ thi jian dajon Ndo Dio, ko ujii Espíritu Santo ngain na̱, 
HEB.6.5	ko ukunuꞌe na̱ thi jian juajnee Ndo Dio, ko uchunda na̱ juachaxiin Espíritu Santo, thi ruxraago ngain nunthe tsii; 
HEB.6.6	ko ja̱ ndadikinthuꞌe na̱ kain jiꞌi, anto tangi rukjan na̱ sithikaon na̱ inaa. Ixin jeꞌe na̱ xraa kjan tenganito na̱ Xeꞌen Ndo Dio ngain ntha cruz ko tjanua na̱ Xeꞌen ndo ngathexin kon kain chujni. 
HEB.6.7	Ko chujni inchin naa jngi chrjuin didoꞌo tjao are anto thii chrin. Ko chrjuin duan thi kuenga na̱ ngain jngi, ko jaꞌin nchenchaon Ndo Dio thi kuenga jngi. 
HEB.6.8	Aro ja̱ jngi mee dajon jeꞌo kanchaꞌa ko icha ka xruꞌin xree, nunthe mee xruꞌin renthe nunthe. Ko Ndo Dio rundachro ndo ixin nunthe mee jikininxin ruche nunthe.
HEB.6.9	Jaꞌa ra xro choo ná xro anto thjuaꞌa ra, maski jaꞌan ná ndachrjan ná jañaa, jaꞌan ná jian nuna ná ixin jaꞌa ra jeꞌa inchin chujni thinthuꞌe thi bachunthia na̱ ngain Cristo, ko jaꞌa ra sayéꞌe ra kain thi jian thixin ngain Ndo Dio ixin kjan ra inaa chujni narua. 
HEB.6.10	Ixin Ndo Dio ncheꞌe ndo inchin jikininxin, ko rutjañeꞌa ndo thi jian bincheꞌe ra ixin kjuaago ra thi anto thjueꞌe ra ndo ko kjuengijna ra ko xra tethjengijna ra chujni dithikaon Jesucristo. 
HEB.6.11	Aro jaꞌan ná anto rinaꞌo ná ixin xra suji ncheꞌe ra inchin tencheꞌe ra jai, ixin jañaa Ndo Dio nchao ruchjaa ra thi jaꞌa ra techuꞌen ra. 
HEB.6.12	Kjanꞌa ra xraa chujni seꞌe, icha jian ncheꞌe ra xraa chujni jian chunthia ngain Cristo ko chuꞌen na̱ sayée na̱ thi ndachro Ndo Dio ixin sajon ndo.
HEB.6.13	Are Ndo Dio ndachro ndo thi runcheꞌe ndo ngain Abraham, nichjaxinꞌa ndo juachaxiin inaa chujni, ixin xruꞌin inaa thi renthe ke jeꞌe ndo. 
HEB.6.14	Ko ndachro ndo ngain Abraham: “Jaan, ndua jaꞌan anto sinthanchaon jaꞌa ko anto sinthatjsé chujnia.” 
HEB.6.15	Abraham kuixiꞌin chuꞌen, ko jañaa jeꞌe bayée thi ndachro Ndo Dio ixin ruchjee. 
HEB.6.16	Are chujni ndachro na̱ thi sincheꞌe na̱, ndachro na̱ kunixin juachaxiin inaa thi icha renthe ke jeꞌe na̱; ko are jañaa nichja na̱, yaa thjexinxin kain thi ndachro na̱. 
HEB.6.17	Mexinxin Ndo Dio kjuaago ndo ixin, jaan, ndua sajon ndo thi ndachro ndo, mexinxin nichja ndo kunixin juachaxiin ndo ixin tsentuxinꞌa ndo thi ndachro ndo. 
HEB.6.18	Ko jañaa thi ndachro Ndo Dio ixin runcheꞌe ndo ko thi juachaxin ndachro ndo ixin runchexin ndo, jiꞌi yoo thi chroꞌa situxin, mexinxin chroꞌa sinthayaa ná ndo. Ko tsusuji ná ko ruchaa ná, ixin jeꞌe ndo tsjengijna ná ndo, jaꞌan ná xro techuꞌen ná ko chunthia ná ixin sayée ná thi undachro ndo. 
HEB.6.19	Ko thi chunthia ná mee thi nthasuji ná ko nchekunuꞌe jian thi ndagechon ná, inchin thi chia detsiangi jinda ixin thenchrua ntha barko. Jañaa jaꞌan ná kai thenchrua ná jian ngain Ndo Dio nthi̱ꞌa̱ tuenxin cortinee niꞌngo nthi̱ꞌa̱ ngajni. 
HEB.6.20	Nthi̱ꞌa̱ thi bixiꞌin Jesús ixin banthjee nthiꞌá thi suxinxin ná jaꞌan ná. Ko jañaa Jesús bigeꞌe kainxin nchaꞌon thi daana thetuꞌan kain xi daana, jañaa inchin kjui Melquisedec.
HEB.7.1	Melquisedec kjui rey ngain rajna Salem ko kjui danee Ndo Dio, ndo thjen ngajni. Ko daana jiꞌi bachrje ixin bayée Abraham are kjanxin Abraham thi kjui ixin baketukaꞌo kain xi rey, ko daana binchenchaon Abraham. 
HEB.7.2	Ko Abraham bajon ngain Melquisedec naa thexin thi jeꞌe bacha ngain thi kueto. Melquisedec ruchro saꞌo “rey ke ncheꞌe thi jian”; ko kai nchegiꞌin na̱ rey rajna Salem, ko jiꞌi ruchro, “rey ke nchekunuꞌe chrjuin anseen chujni.” 
HEB.7.3	Ko xruꞌin nuꞌe ni ixin kensen kjui ndudee ko jannee Melquisedec, ko nueꞌa ni ixin kensen kjui ni xrachrjeꞌen. Kai nueꞌa ni kesa kunkjiꞌi ko kesa beꞌen. Mexinxin Melquisedec bikininxin inchin Xeꞌen Ndo Dio ixin jeꞌe xan daana xan kainxin nchaꞌon.
HEB.7.4	Jai xraxaon ra kexreen renthexin kjui Melquisedec, ixin Abraham, thi kjui ndo dachri xrachrjeꞌen kain chujni Israel, bajon ndo ngain Melquisedec naa thi thexin bantsjeꞌe ndo kain rey kuetukaꞌo ndo. 
HEB.7.5	Jaꞌa ra nuꞌa ra ixin ley bayée Moisés ndachro ixin jeꞌo ni sachrjeninxin ndo Leví nchao kjan na̱ daana. Ko ley mee kai chjee daana juachaxin ixin sanchieꞌe chujni Israel naa thi thexin jeꞌe na̱ chunda na̱, maski jeꞌe na̱ ko xi daana, xrajeꞌo chujnii Abraham. 
HEB.7.6	Aro Melquisedec maski jeꞌe bachrjeninxinꞌa ni Leví, aro jeꞌe bayée thi thexin bacha Abraham. Ko kai Melquisedec binchenchaon Abraham, thi Ndo Dio ndache ixin runchenchaon. 
HEB.7.7	Ko kain chujni nuꞌe ixin thi chujni nchenchaon inaa chujni, chujni mee icha renthe ke thi tunchaon. 
HEB.7.8	Ni levita dayée na̱ thi thexin dajon chujni ko jeꞌe na̱ kai deꞌen na̱ xraa kexeꞌo chujni. Aro Melquisedec, thi bayée thi thexin bajon Abraham, jichon. 
HEB.7.9	Ko kai nchao rundachro ni ixin Leví ko kain daana bachrjeninxin jeꞌe ko dayée na̱ thi thexin, kai bajon na̱ thi thexin bechunda na̱ ngain Melquisedec, ko jiꞌi kuꞌen are Abraham, thi bachrjeninxin jeꞌe na̱ kjuenga ꞌna thi thexin bechunda ngain Melquisedec. 
HEB.7.10	Ixin are mee ubeꞌe ni rugachrjeninxin Abraham ko xraa ubagakao na̱ ngain nthauꞌe, maski xra tunkjiꞌa na̱ are Melquisedec bigetanxin Abraham ngatja nthiꞌá.
HEB.7.11	Kain chujni Israel bayée na̱ ley ixin ni chujnii Leví, ko kain daana mee bachrjeninxin Aarón, thi kjui saꞌo daana. Aro ley bakjaago daana ngain chujni, ley mee xruꞌin juachaxin bechunda ixin runchejian chujni ngathexin kon Ndo Dio. Ko ja̱ ley mee runchejian chujni irugundaꞌa rukii inaa daana inchin Melquisedec; ko jeꞌa inaa daana inchin Aarón. 
HEB.7.12	Ixin ja̱ dituxin daana, kai ley rugunda situxin. 
HEB.7.13	Ko thi inaa daana, mee Nchaa ná, Jesucristo. Ko jeꞌe bachrjeninxinꞌa ni Leví, ko nua ná ixin bachrjeninxin ni Judá ko xruꞌin nchaꞌon ni Judá kjui daana. 
HEB.7.14	Ko anto jian nuꞌe ni ixin Jesucristo bachrjeninxin ni Judá, ko Moisés xruꞌin nchaꞌon bajin ixin ni teꞌi rukji daana are jeꞌe nichja ixin kain ni daana.
HEB.7.15	Ko jaꞌin icha jian tsinxin ná ja̱ daana narua jiꞌi tsununxin inchin Melquisedec. 
HEB.7.16	Ixin Jesús kjui daana aro jeꞌa inchin kuetuꞌan ley ixin ley ndachro jeꞌo ni bachrjeninxin Leví nchao rukjan na̱ daana. Ko jiꞌi ruchro ixin Jesús kjui daana aro ixin jeꞌe chunda juachaxin, ko xruꞌin nchaꞌon seꞌen. 
HEB.7.17	Ko Ndo Dio ndachro jaꞌin ixin Jesús:
HEB.7.17	Jaꞌa naa daana kainxin nchaꞌon,
HEB.7.17	ko jaꞌa daana xrajeꞌo inchin Melquisedec.
HEB.7.18	Mexinxin thi ley bayée chujni are saꞌo irentheꞌa jai, ixin chroꞌa kjuengijna chujni ko xruꞌin renthe ley mee. 
HEB.7.19	Ko jiꞌi ruchro ixin ley bayée Moisés chroꞌa nchejian chujni. Ko jai utakuinthuꞌe ná ley ko uchunthia ná ngain Jesucristo; mexinxin jaꞌan ná nchao tunchieꞌen ná ngain Ndo Dio.
HEB.7.20	Ko Ndo Dio ndachro ndo ixin jiꞌi rukuꞌen, ko mee ixin Jesucristo, thi daana jai. 
HEB.7.21	Ixin chujni icha kjan na̱ daana aro Ndo Dio xruꞌin ndachro ndo. Ko are Jesucristo biꞌin daana, Ndo Dio nichja ndo, inchin jitaxin ngain Xruen ndo:
HEB.7.21	Ndo Dio ndachro ndo ixin tsentuxinꞌa ndo thi jeꞌe ndo ndachro ndo:
HEB.7.21	“Jaꞌa naa daana kainxin nchaꞌon,
HEB.7.21	ko jaꞌa daana xrajeꞌo inchin Melquisedec.”
HEB.7.22	Mexinxin Jesús ndachro ixin jaan ndua thi ukjuauthexin ndo, ko mee icha jian ke thi kjuauthexin ndo saꞌo. 
HEB.7.23	Are saꞌo tsjé chujni binthe na̱ daana ixin xruꞌin daana beꞌe ke rugechon kainxin nchaꞌon. 
HEB.7.24	Aro ixin Jesús xruꞌin nchaꞌon seꞌen, mexinxin jeꞌe xruꞌin nchaꞌon tsinthuꞌe xree. 
HEB.7.25	Mexinxin Jesús nchao thjengijna kain chujni tunchieꞌen ngain Ndo Dio ixin kjan na̱ inaa chujni narua ke xruꞌin nchaꞌon tsjexin, ixin jeꞌe jichon ko sechon kainxin nchaꞌon ko nchetseꞌen ñao Ndo Dio ixin jeꞌe na̱.
HEB.7.26	Ko Jesucristo, thi daana icha renthe, rugundaa ná jaꞌan ná. Ixin Jesús jian ngathexin kon Ndo Dio ixin xruꞌin jianꞌa bincheꞌe. Jeꞌe bachrjendeꞌe chujni ncheꞌe jianꞌa, ko sakuajiin ko sabigeꞌe ngain thi icha renthe nthi̱ꞌa̱ ngajni. 
HEB.7.27	Jesús jeꞌa inchin daana teꞌa ixin bantheguen na̱ kuxiigo ixin banchendusen na̱ ngain Ndo Dio kain nchaꞌon. Saꞌo banthencheꞌe na̱ jiꞌi ixin bagitjañenxin na̱ kain thi jianꞌa bancheꞌe na̱; kuthimejan baguen na̱ icha kuxiigo ixin bagitjañenxin thi jianꞌa bancheꞌe icha chujni. Aro Jesús irugundaꞌa sincheꞌe jamee ixin jeꞌe xrajon beꞌen nakua nthiꞌa ixin bitjañenxin kain thi jianꞌa ncheꞌe kain chujni ko mee tunchrjeꞌen kainxin nchaꞌon. 
HEB.7.28	Ley bayée Moisés banchegiꞌin daana, daana icha renthe, thi xii bancheꞌe tsjé jianꞌa ngathexin kon Ndo Dio. Are ujuexin beꞌe ley, kuthejan Ndo Dio ndachro ngathe anseen ndo ixin ruchjaa ná ndo xi daana icha renthe, ko mee Xeꞌen ndo, xan xruꞌin jianꞌa bincheꞌe.
HEB.8.1	Thi icha renthe jaꞌan ná tendachrjan ná, mee jiꞌi: Thi daana icha renthe chunda ná, jeꞌe jii ngain rajianxin Ndo Dio nthi̱ꞌa̱ ngajni. 
HEB.8.2	Ko Jesucristo jincheꞌe inchin daana ngain thi nduaxin ningue Ndo Dio nthi̱ꞌa̱ ngajni; ko Ndo Dio, Nchaa ná, thi binchechjian niꞌngo mee ko jeꞌa chujni. 
HEB.8.3	Ko kain daana icha renthe, thinchieꞌe na̱ ixin jeꞌe sakeꞌe thi nchendusen chujni ko sakeꞌe nthauꞌe kuxiigo ngain thi tjagaxin na̱ nthao ixin jañaa nchesayeꞌe na̱ Ndo Dio. Ko mexinxin rugunda ixin Jesucristo chrujan sinchendusen ngain Ndo Dio. 
HEB.8.4	Ko ja̱ Jesucristo xra rugeꞌe nthiꞌi ngataꞌa nunthe, jeꞌe rukjiꞌa daana ixin jai xra jii daana dakeꞌe thi nchendusen chujni ngain Ndo Dio inchin thetuꞌan ley bayée Moisés. 
HEB.8.5	Aro daana teꞌi ncheꞌe xra ngain naa niꞌngo, ko niꞌngo jiꞌi jeꞌo sauen thi ujii nthi̱ꞌa̱ ngajni. Jañaa inchin xrague Moisés are urunchechjian ningue Ndo Dio, ixin jeꞌe ndo ndachro ndo ngain Moisés: “Tsjeꞌe jian ko nchechjian niꞌngo xrajeꞌo inchin jaꞌan kjuaguꞌa nthi̱ꞌa̱ ngagaꞌa jna.” 
HEB.8.6	Aro Jesucristo, thi danaa ná icha renthe, jeꞌe icha renthe xree ke kain daana nthiꞌi ngataꞌa nunthe, ixin Jesucristo thi nichjaxin ná ngain Ndo Dio ixin thi kjuauthexin ndo nandaa, ko mee icha jian ke thi kjuauthexin are saꞌo. Ko thi ndachro ndo ixin ruchjaa ná ndo ngain thi kjuauthexin nandaa icha jian ke thi beꞌe are saꞌo.
HEB.8.7	Ixin ja̱ thi kjuauthexin ndo icha saꞌo nchao runchejian chujni ngathexin kon Ndo Dio, irugundaꞌa rukunchjian thi kjuauthexin ndo nandaa. 
HEB.8.8	Aro Ndo Dio bikon ixin chujnii ndo bintheꞌa na̱ jian, mexinxin ndachro ndo jaꞌin ngain Xruen ndo:
HEB.8.8	Tsii nchaꞌon
HEB.8.8	are jaꞌan rukjan tsjauthexin inaa thi icha jian ngain chujni Israel, ko ngain chujni Judá.
HEB.8.9	Ko itsjauthexinꞌa na̱ inchin kjuauthexin ngain ni ndo dachriꞌi na̱ xrachrjen,
HEB.8.9	are jaꞌan tsaa raa na̱ ixin bantsjexin na̱ nuntheꞌe Egipto,
HEB.8.9	aro jeꞌe na̱ bincheꞌa na̱ inchin jaꞌan kjuauthexin na̱,
HEB.8.9	mexinxin jaꞌan takuinthua na̱.
HEB.8.10	Thi jaꞌan tsjauthexin ngain chujni Israel ngain nchaꞌon tsii, jaꞌin ruchro:
HEB.8.10	Jaꞌan tsiin thi jaꞌan thetuꞌan ngain juaxraxauen na̱, ko thi jaꞌan thetuꞌan sechjian ngain anseen na̱,
HEB.8.10	Kuthimejan jaꞌan rukjan na Ndo Dioe na̱,
HEB.8.10	ko jeꞌe na̱ rukjan na̱ chujni rajnana.
HEB.8.11	Ko irugundaꞌa ixin inaa chujni sinchekuꞌen inaa chujni;
HEB.8.11	ko irugundaꞌa ixin inaa chujni rundachro ngain xan choo: “Datsuan ra Nchaa na̱”,
HEB.8.11	ixin kainxin na̱ utsunuꞌe na̱ kensen na jaꞌan,
HEB.8.11	ixin uruchunxin na xan nchinnchinchjan, xan xii, ni uyéye ko ni ujunchjan.
HEB.8.12	Ko jaꞌan sinthatjañaa na̱ kain thi jianꞌa ncheꞌe na̱,
HEB.8.12	ko ixruꞌin nchaꞌon jaꞌan ruxraxaꞌon kain thi jianꞌa bincheꞌe na̱. Jañaa chro Ndo Dio.
HEB.8.13	Are Ndo Dio nichja ixin thi kjuauthexin nandaa, jiꞌi ruchro ixin thi kjuauthexin ndo are saꞌo undakunthaxii. Ko thi undakunthaxii iseꞌa sunda, ko utuin ndasitjaan.
HEB.9.1	Thi kjuauthexin Ndo Dio are saꞌo bandachro ngain chujni kexreen runchesayeꞌe na̱ Ndo Dio, aro ngain naa niꞌngo nthiꞌi ngataꞌa nunthe. 
HEB.9.2	Ko niꞌngo jiꞌi, jaꞌin kunchjian: Thi saꞌo bagixiꞌin na̱ biꞌin Lugar Santo, ko nthi̱ꞌa̱ beꞌe thi candeleero chunda yaato raa, ko naa nthanchaon thi betaꞌa niuthja bagajon na̱ ngain Ndo Dio. 
HEB.9.3	Ko tuenxin thi manta yuxin, beꞌe thi yuxin bagixiꞌin thi daana icha renthe ko biꞌin Lugar Santísimo. 
HEB.9.4	Nthi̱ꞌa̱ beꞌe naa thi bachetaxin tsjuka dikunchjianxin chia oro ko nthi̱ꞌa̱ kai beꞌe naa caja dingaxinxin nguii ngama ko ngaxiꞌin kunixin oro. Ko ngaxiꞌin caja mee bengaa naa chichjan dikunchjianxin oro ko nthi̱ꞌa̱ beringa nchion maná, kai bengaa ntha kuthuꞌe Aarón, thi ntha xesan, ko kai bengaa thi xro jitaxin thi kjuauthexin ndo saꞌo. 
HEB.9.5	Ko ngataꞌa caja mee binthe yoo ángel biꞌin querubin ko mee ruchro ixin nthi̱ꞌa̱ thi thjen Ndo Dio. Ko nenechaan ángel teꞌi bakjamataon nguixin ngataꞌa caja, thi banchetjañenxin Ndo Dio thi jianꞌa bancheꞌe chujni. Aro jai irugundaꞌa rundathjo ra icha thi bakuꞌen.
HEB.9.6	Ko are jañaa beꞌe kain jiꞌi ngain niꞌngo, daana baginthegixiꞌin nchaꞌon ko nchaꞌon thi biꞌin Lugar Santo ngain niꞌngo ixin banchesayeꞌe na̱ Ndo Dio. 
HEB.9.7	Aro ngain thi yuxin bagixiꞌin na̱ biꞌin Lugar Santísimo, nthi̱ꞌa̱ bagixiꞌin jeꞌo thi daana icha renthe, ko bagixiꞌin nakua nthiꞌa ngaa nano. Ko are daana jiꞌi bagixiꞌin nthi̱ꞌa̱, jeꞌe bagikao jnii kuxiigo ixin banchendusen ngain Ndo Dio ixin thi jianꞌa bincheꞌe jeꞌe ko ixin thi jianꞌa bincheꞌe ni rajna, thi jianꞌa bancheꞌe na̱ aro jeꞌe na̱ benueꞌa na̱. 
HEB.9.8	Kunixin kain jiꞌi Espíritu Santo nthakinxin ná ixin jeꞌa kexeꞌo chujni bechunda juachaxin bagixiꞌin thi yuxin biꞌin Lugar Santísimo, are xra beꞌe niꞌngo mee ngataꞌa nunthe jiꞌi. 
HEB.9.9	Kain thi bakuꞌen jiꞌi xraguaxin ná jai ixin thi banchendusen na̱ ko thi nthauꞌe kuxiigo bagajon na̱ nthi̱ꞌa̱ ixin banchesayeꞌe na̱ Ndo Dio, kain mee chroꞌa banchejian anseen chujni maski jañaa banchesayeꞌe na̱ ndo. 
HEB.9.10	Ixin kain mee jeꞌo kanxion ley binthechunda na̱ ixin keꞌe nchao jine na̱ ko keꞌe nchao diꞌi na̱, ko kexreen jikininxin tsurua nthauꞌe na̱. Ko kain mee juexin juachaxiin are Ndo Dio binchechjian ndo thi kjuauthexin ndo nandaa.
HEB.9.11	Aro ujuii Cristo, ko jai jeꞌe thi daana icha renthe ixin thjengijna ná sayée ná kain thi jian ruaꞌan Ndo Dio ngain chujnii ndo. Ko ngain niꞌngo jeꞌe jincheꞌe xra inchin daana, niꞌngo mee thi icha renthe ko icha jian. Ko niꞌngo mee jeꞌa chujni binchechjian, ko mee ruchro ixin niꞌngo jiꞌi koꞌa ngain nunthe. 
HEB.9.12	Cristo bixiꞌin ngain thi Lugar Santísimo nthi̱ꞌa̱ ngajni aro jeꞌa ixin bajon jnii kuchibatuchjan ko jnii kuxinthaa, jeꞌe bixiꞌin ixin jeꞌo xrajon bajon jnii. Ko jañaa jeꞌe bixiꞌin nakua nthiꞌa ko ixruꞌin nchaꞌon rugunda sixiꞌin inaa, ko jañaa jeꞌe nchao kjuejngijna ná ko binthakjan ná inaa chujni narua thi xruꞌin nchaꞌon tsjexin. 
HEB.9.13	Jaan ndua, jnii kuxinthaa ko jnii kuchibatuchjan ko nchuniꞌi nthauꞌe kuxinthachjan chexin ngataꞌa altar, baginthjithe ngataꞌa chujni bincheꞌa inchin thetuꞌan ley bayée Moisés. Ko mee bechunda juachaxin bancherua nthauꞌe chujni, aro anseen na̱ naꞌi. 
HEB.9.14	Ko ja̱ kain mee jañaa chunda juachaxin, ¡mexinxin jnii Jesucristo chunda icha juachaxin! Ko ixin Espíritu Santo thi xruꞌin nchaꞌon ndaseꞌen, Cristo, thi xruꞌin jianꞌa bincheꞌe, xrajon beꞌen inchin naa kuleko ngain Ndo Dio. Ko jnii Jesucristo ncherua ansean ná ixin tsunua ná ixin, jaan, binthatjañaa ná kain thi jianꞌa nchetjaan chujni, ko jañaa jaꞌan ná nchao sinthoꞌo ná inchin rinao Ndo Dio, ndo jichon.
HEB.9.15	Mexinxin Jesucristo thi nichjaxin ná ngain thi nandaa kjuauthexin ndo ixin sayée ná thi ndachro ndo ixin ruchjaa ná ndo. Jesucristo beꞌen ixin Ndo Dio binthjañaa ná kain thi jianꞌa banthoꞌo ná are bagithikaon ná ngain thi saꞌo kjuauthexin ndo. 
HEB.9.16	Ixin nthiꞌi ngain nunthe are naa chujni thinthuꞌe naa xroon thi jitaxin ixin kexreen ruchjeeya kain thi jichunda, xroon jiꞌi tsurenthe xron are ruxraago ixin chujni kji̱n xroon jiꞌi nduaxin undabeꞌen. 
HEB.9.17	Ko xroon jiꞌi, xruꞌin renthe xron ja̱ xra jichon thi chujni binchechjian xroon, ko turenthe thi jitaxin ngain xron are ndadeꞌen thi binchechjian xron. 
HEB.9.18	Mexinxin Ndo Dio are bakeꞌe ndo thi kjuauthexin ndo saꞌo bunda binthji jnii kuxiigo. 
HEB.9.19	Ko jiꞌi thi kuꞌen: Are Moisés ndache kain chujni kain thi thetuꞌan ley jeꞌe bayée, kuthimejan jeꞌe kuaa naa chaan ntha hisopo ko kuenkjin ntha chjon jatse, ko xrangi ngain jnii kuxinthachjan ko kuchibatuchjan ko jithekjan jni jinda, ko kuinthjithe jni ngataꞌa thi Xroon jitaxin ley ko kai kuinthjithe jni kain chujni. 
HEB.9.20	Kuthimejan ndachro ngain na̱: “Jiꞌi thi jni dijexin thi kjuauthexin Ndo Dio ko thetuꞌan ndo ixin sithikaon ra.” 
HEB.9.21	Ko Moisés kai kuinthjithe jni nganito niꞌngo, ko nganito kain thi bagunda ngaxiꞌin niꞌngo. 
HEB.9.22	Ko inchin jitaxin ngain ley, uchiaon kain rukuruaxin kunixin jni ko ja̱ xruꞌin jni dinthjithe, Ndo Dio chroꞌa nchetjaaña thi jianꞌa ncheꞌe chujni.
HEB.9.23	Ko kain yaa bagundeꞌe jnii kuxiigo ixin bakuruaxin, ko kain mee jeꞌo naa sauen kain thi jii ngajni. Aro kain thi jii ngajni, rugundeꞌe jni icha jian ko jeꞌa jnii kuxiigo tsuruaxin. 
HEB.9.24	Ixin Cristo bixinꞌa ngaxiꞌin niꞌngo banchechjian chujni, thi niꞌngo jeꞌo naa sauen thi ndua niꞌngo, ko Cristo bixiꞌin ngain niꞌngo jii ngajni, ko nthi̱ꞌa̱ jai jeꞌe jinichjaxin ná ngathexin kon Ndo Dio. 
HEB.9.25	Ko thi daana judío icha renthe bagixiꞌin ngaxiꞌin niꞌngo nano ko nano ixin bagajon jni, aro jeꞌa jnii jeꞌe. Aro Cristo nakua nthiꞌa xrajon ixin beꞌen. 
HEB.9.26	Ja̱ Cristo runcheꞌe jañaa, jeꞌe rugeꞌen tsjé nthiꞌa are nakuexinxion kunchjian nunthe, aro jai, are uchiaon ndajithjexin nunthe, Cristo xraago ko xrajon beꞌen ngain Ndo Dio ixin kjuenga ꞌna kain thi jianꞌa ncheꞌe chujni. Ko nakua nthiꞌa bincheꞌe jiꞌi ko irugundaꞌa sincheꞌe inaa. 
HEB.9.27	Jañaa inchin kain chujni deꞌen na̱ nakua nthiꞌa, kuthimejan Ndo Dio sincheꞌe jie̱ ngain na̱, 
HEB.9.28	jañaa kai Cristo xrajon beꞌen nakua nthiꞌa ixin kjuenga ꞌna kain thi jianꞌa ncheꞌe chujni ngain nunthe jiꞌi. Kuthimejan jeꞌe ruxraago nthiꞌa yuxin, aro ijeꞌa ixin sikjenga ꞌna thi jianꞌa ncheꞌe chujni; jeꞌe jeꞌo tsii ixin sinchekjan inaa chujni narua kain chujni utechuꞌen jeꞌe.
HEB.10.1	Thi ley bayée Moisés kjui jeꞌo inchin naa sauen thi chrjuin tsii aro xra xraguꞌa jian kexreen sinthe kain mee. Mexinxin maski chujni bakunchieꞌen na̱ ngain Ndo Dio ixin tsjé kuxiigo baguen na̱ ko banchendusen na̱, aro ley jiꞌi chroꞌa banchejian anseen chujni, maski nano ko nano xrajeꞌo bagajon na̱. 
HEB.10.2	Ko ja̱ nduaxin ley jiꞌi nchao runchejian anseen na̱, kain thi bagajon na̱ ngain Ndo Dio, irugajonꞌa na̱ nanao ixin are bagajon na̱ kain mee ixin bakuruaxin na̱ kain thi jianꞌa bincheꞌe na̱, jeꞌe na̱ ijianꞌa rukunueꞌa na̱ ngathe anseen na̱ ixin thi jianꞌa bincheꞌe na̱. 
HEB.10.3	Aro thi bakuꞌen are banchendusen na̱ kain thi bagajon na̱ nano ko nano, jeꞌo banchexraxaon na̱ kain thi jianꞌa bincheꞌe na̱, 
HEB.10.4	ixin jnii kuxinthaa ko jnii kuchibatuchjan chroꞌa ruxengaxin ꞌna kain thi jianꞌa ncheꞌe chujni.
HEB.10.5	Mexinxin are Jesucristo juii ngataꞌa nunthe jiꞌi, jeꞌe ndachro ngain Ndo Dio:
HEB.10.5	Suixin irinaoꞌa thi nthauꞌe kuxiigo ko kain thi banchendusen chujni,
HEB.10.5	mexinxin Suixin binchechjian nthauꞌna.
HEB.10.6	Suixin banthaxruxianꞌa nthauꞌe kuxiigo che ngataꞌa xruꞌi ko thi nchendusen chujni ixin Suixin sinchetjañenxin na̱ thi jianꞌa ncheꞌe na̱.
HEB.10.7	Mexinxin jaꞌan ndachrjan: “Nthiꞌi riꞌi jaꞌan ixin sinthaꞌa inchin Suixin rinao,
HEB.10.7	jañaa inchin jitaxin ngain Xruen Moisés ixin jaꞌan.”
HEB.10.8	Cristo saꞌo ndachro ixin Ndo Dio binchexruxinꞌa kain thi bagajon chujni, inchin kuxiigo bagajon chujni, kai binchexruxinꞌa nthauꞌe kuxiigo bakjaaga chujni ngain Ndo Dio, ixin banchetjañenxin ndo na̱ thi jianꞌa ncheꞌe na̱, maski ley bayée Moisés baketuꞌan ixin rugajon na̱. 
HEB.10.9	Kuthimejan Cristo ndachro: “Nthiꞌi riꞌi jaꞌan ixin sinthaꞌa thi Suixin rinao.” Ko jiꞌi ruchro ixin jeꞌe juii ixin binthjian kain thi bagajon chujni, ko jeꞌe bajon inaa thi icha jian. 
HEB.10.10	Ndo Dio ubinthajian ná ndo ixin Jesucristo bincheꞌe inchin rinao Ndo Dio, ko jiꞌi kuꞌen are Jesucristo xrajon beꞌen ngain ndo. Ko jeꞌe bincheꞌe jiꞌi nakua nthiꞌa ko irugundaꞌa sincheꞌe inaa.
HEB.10.11	Kain xi daana judío bancheꞌe xa xree xa nchaꞌon ko nchaꞌon, ko tsjé nthiꞌa xrajeꞌo bagajon xa ngain Ndo Dio, maski kain mee chroꞌa kjuenga ꞌna kain thi jianꞌa bincheꞌe chujni. 
HEB.10.12	Aro Jesucristo nakua nthiꞌa binchendusen thi bajon ngain Ndo Dio ixin bithjañexin chujni kain thi jianꞌa bancheꞌe na̱ ko ixruꞌin nchaꞌon rugunda sajon inaa. Kuthimejan Jesucristo sabigeꞌe ngain rajianxiin Ndo Dio. 
HEB.10.13	Ko nthi̱ꞌa̱ jichuꞌen Jesucristo sithjaja thi nchaꞌon ixin Ndo Dio sinchegacha jeꞌe ngain kain thi ningakuꞌen. 
HEB.10.14	Ko ixin thi nakuaxinxon nthiꞌa jeꞌe xrajon beꞌen ngain Ndo Dio, jeꞌe binchejian kain chujni kainxin nchaꞌon, ni tekininxin seꞌe ngain ndo. 
HEB.10.15	Ko Espíritu Santo ndathjo ná jian kain jiꞌi. Saꞌo ndachro:
HEB.10.16	Jaꞌin seꞌe thi rukjan tsjauthexin inaa ngain chujni sinthe ngain nchaꞌon tsii:
HEB.10.16	Sakee thi thetuꞌan jaꞌan ngain anseen na̱,
HEB.10.16	ko thi jaꞌan thetuꞌan ndasithuꞌe ngain juaxraxauen na̱.
HEB.10.17	Kuthimejan ndachro:
HEB.10.17	Ixruꞌin nchaꞌon jaꞌan ruxraxaꞌon kain thi jianꞌa jeꞌe na̱ ncheꞌe na̱.
HEB.10.17	Jañaa chro Nchaa ná.
HEB.10.18	Mexinxin are kain thi jianꞌa ubitjañeꞌe na̱, irugundaꞌa sajon na̱ icha ngain Ndo Dio ixin sitjañenxin na̱ thi jianꞌa bincheꞌe na̱.
HEB.10.19	Mexinxin jaꞌa ra xro choo ná, jai xruꞌin kensen rukayakuan ná ko nchao suxiꞌin ná ngaxiꞌin thi Lugar Santísimo nthi̱ꞌa̱ ngajni ixin Jesucristo ukuinthji jnii ixin jaꞌan ná. 
HEB.10.20	Are Jesucristo bajon nthauꞌe ixin ndabeꞌen, mee ruchro ixin thi manta beree ngain Lugar Santísimo xiree ixin jaꞌan ná nchao satho ná ko suxiꞌin ná thi nthiꞌá narua thi nthakjan ná inaa chujni narua ko xruꞌin nchaꞌon tsjexin. 
HEB.10.21	Ko Jesús, thi daana icha renthe, thi thjengijna ná nthi̱ꞌa̱ thi thjen Ndo Dio. 
HEB.10.22	Mexinxin jaꞌan ná rugunda tsunchieꞌen ná ngain Ndo Dio kunixin ansean ná jian ko tsjaago ná ixin chunthia ná jian ngain ndo. Ixin Jesucristo ubincherua ansean ná ko jaꞌan ná tsunua ná jian ixin ixruꞌin teka ná ixin kain thi jianꞌa binthoꞌo ná, ko Ndo Dio xraa ubincherua nthauꞌa ná mexinxin nchao tsunchieꞌen ná ngain ndo. 
HEB.10.23	Ko jaꞌan ná sinthoꞌo ná ixin tsinthueꞌa ná thi chunthia ná ngain Ndo Dio ko xruꞌin nchaꞌon sasingixin ná thi duthikaon ná ixin Ndo Dio, jaan, dajon ndo thi jeꞌe ndo ndachro ndo. 
HEB.10.24	Ko rutsjeꞌe ná kexreen sinthoꞌo ná ixin tsjengijna choo ná ixin ruthjueꞌe choo ná ko ixin sinthoꞌo ná thi jian. 
HEB.10.25	Ko tsinthueꞌa ná thi ruxrathe ná ixin jii chujni kuinthuꞌe na̱ thi xrathe na̱ ixin inchesayeꞌa na̱ Ndo Dio. Icha jian jaꞌan ná nthusuji ná na̱ ixin ruxrathe na̱, ko icha jai ixin ujitunchiaon thi nchaꞌon are Jesucristo tsii inaa.
HEB.10.26	Ixin ja̱ jaꞌan ná xra sinao ná sinthoꞌo ná thi jianꞌa, ko jaꞌan ná ubatsuan ná thi ndua, ixruꞌin thi renthe seꞌe ixin sinthundusen ná ngain Ndo Dio ixin sinthatjañaa ná ndo thi jianꞌa nthoꞌo ná. 
HEB.10.27	Ko ja̱ jamee sinthoꞌo ná, jeꞌo sithua ná ruchuꞌen ná thi anto suji jie̱ suan ná ko thi xruꞌi jiche ixin ruchexin kain thi ningakuꞌen Ndo Dio. 
HEB.10.28	Are chrujan chujni bincheꞌa inchin kuetuꞌan ley bayée Moisés ko beꞌe yoo o nii chujni kjuangi ixin ndua bincheꞌa inchin kuetuꞌan ley mee, chujni mee duꞌen jie̱ ko xruꞌin kensen thiakunuꞌe ko naduenxon na̱. 
HEB.10.29	Anchee xraxaon ra, ¡kexreen icha suji jie̱ suꞌen chujni ningakuꞌen ko xraxaon ixin xruꞌin renthe jni kuingo Xeꞌen Ndo Dio, ko xra chrjuinꞌa nichja na̱ ixin Espiritue Ndo Dio, thi Espíritu Santo thjueꞌe na̱! Ko jeꞌe jnii Cristo, thi dijexin thi narua kjuauthexin ndo, ko jiꞌi thi nchao runchejian chujni teꞌi. 
HEB.10.30	Jaꞌan ná nua ná ixin Nchaa ná Dio ndachro: “Jaꞌan thi sinthaꞌa jie̱ ngain chujni ncheꞌe jianꞌa ko jaꞌan thi tsjengaa na̱ ꞌna inchin tekininxin na̱.” Ko kai ndachro: “Ixin Nchaa ná Dio sincheꞌe jie̱ ni chujnii.” 
HEB.10.31	¡Anto tangi tsuꞌen chujni setsingaa raa Ndo Dio, ndo jichon!
HEB.10.32	Aro xraxaon ra ixin are nakuexinxion ra bithikaon ra Jesucristo, ko are kuexiꞌin bingasañeꞌe juaxraxauan ra, are mee jaꞌa ra kuixiꞌan ra bathueꞌe ra thi anto tangi. 
HEB.10.33	Are mee kanxion ra chrjuinꞌa ndathjo ra na̱ ko chrjuinꞌa bincheꞌe na̱ ngajin ra ngathexin kon icha chujni. Ko ikanxion ra kai tangi kunuꞌa ra ko xrakeꞌe ra ni betan tangi kai. 
HEB.10.34	Ko kai kuiakunueꞌe ra chujnii Jesucristo, ni biaxiꞌin ngain nduꞌa xiiso, ko kai are bantsjaꞌa ra na̱ thi binthechunda ra, jaꞌa ra chaꞌa ra ixin unuꞌa ra ixin nthi̱ꞌa̱ ngajni chunda ra thi icha jian ke thi jii nthiꞌi ngataꞌa nunthe, ko thi jii nthi̱ꞌa̱ ngajni tsunchrjeꞌen kainxin nchaꞌon. 
HEB.10.35	Mexinxin thinthueꞌa ra thi chunthia ra ngain Ndo Dio ixin yaa thi tsiaꞌo naa thi chrjuin tekininxin ra sayéꞌe ra. 
HEB.10.36	Ko kai rugunda tsixiꞌan ra ko sinthe ra suji ixin sincheꞌe ra inchin rinao Ndo Dio ko ixin sayéꞌe ra thi ndachro ndo ixin sajon ndo. 
HEB.10.37	Ixin ngain Xruen Ndo Dio ndachro:
HEB.10.37	Uchiaon ko utuin,
HEB.10.37	tsii jeꞌe thi jikininxin tsii, ko itsunchrjenꞌa.
HEB.10.38	Aro thi chujni jaꞌan rundachrjan ixin jeꞌe jian, chujni mee sechon na̱ ixin chunthia na na̱ jaꞌan,
HEB.10.38	aro ja̱ jeꞌe na̱ isithikaonꞌa na na̱ jaꞌan, jaꞌan tsuñaꞌo ngain na̱.
HEB.10.39	Aro jaꞌan ná jeꞌa xraa chujni thinthuꞌe thi bithikaon ko sitjaan, thi icha chrjuin ixin jaꞌan ná thi chujni chunthia kain nchaꞌon ko jañaa jichjian thi techunxin ná ixin kjan ná inaa chujni narua.
HEB.11.1	Thi ndua chunthia ná ngain Ndo Dio, mee ruchro ixin jian nua ná ixin, jaan, sayée ná thi jaꞌan ná techuꞌen ná, ko teduthikaon ná jian thi techueꞌen ná, maski jaꞌan ná xra dukonꞌa ná. 
HEB.11.2	Ko ni ndo dachriꞌa ná xrachrjen kjui na̱ jian chujni ngathexin kon Ndo Dio ixin bechunthia na̱ ngain ndo.
HEB.11.3	Ko ixin chunthia ná, jian nua ná ixin Ndo Dio jeꞌo kuetuꞌan ndo ko kunchjian kain nunthe. Mexinxin kain thi jai dukon ná kunchjianxin ngain naa thi chroꞌa dukon ná.
HEB.11.4	Ko Abel, ixin jeꞌe bechunthia ngain Ndo Dio, mexinxin jeꞌe bajon naa thi icha jian ngain Ndo Dio ke thi bajon Caín, mexinxin Ndo Dio ndachro ixin Abel, jaan jian, ko Ndo Dio bayée thi bajon Abel. Mexinxin maski Abel undabeꞌen, aro jaꞌan ná xra tetangi ná kexreen Abel bechunthia ngain Ndo Dio.
HEB.11.5	Kai Enoc, ixin jeꞌe bechunthia ngain Ndo Dio, jeꞌe benꞌa; jañao sabikao Ndo Dio nthi̱ꞌa̱ ngajni, ko chujni ibithjaꞌa na̱ Enoc. Aro ngain Xruen Ndo Dio ndachro ixin icha saꞌo ke Ndo Dio sarujikao Enoc nthi̱ꞌa̱ ngajni, Ndo Dio binchexruxiꞌin kain thi bincheꞌe Enoc. 
HEB.11.6	Ko Ndo Dio chroꞌa ruchee ndo ngain chujni, ja̱ chunthiaꞌa na̱ ngain ndo, ixin ja̱ tsunchieꞌen ni ngain Ndo Dio, rugunda sithikaon ni ixin ndua jii Ndo Dio, ko ixin nchenchaon ndo kain chujni thjee ndo.
HEB.11.7	Kai Noé bechunthia ngain Ndo Dio. Mexinxin are Ndo Dio binchenuꞌe Noé ixin rugikuꞌen thi xranaꞌa dikunxin chujni, Noé, jaan, bithikaon thi ndachro ndo ko binchechjian arca ixin ni nduꞌa rugenxinꞌa na̱ jinda. Ko ixin Noé bechunthia ngain Ndo Dio, kjuaago ixin kain chujni bagithikaonꞌa Ndo Dio, jianꞌa na̱ ngathexin kon ndo. Ko Noé bayée thi jian dajon Ndo Dio ixin chunthia ngain ndo.
HEB.11.8	Kai Abraham bechunthia ngain Ndo Dio, mexinxin are Ndo Dio nichjee, jeꞌe bithikaon ko bachrje sakjui ngain thi nunthe binchekininxin ndo. Ko jeꞌe bachrjexin thi nunthe beꞌe ko sakjui, aro benueꞌa thinoo sajithji. 
HEB.11.9	Ko Abraham ixin bechunthia ngain Ndo Dio, jeꞌe beꞌe ngain naa nunthe binchekininxin Ndo Dio ixin rugayee, aro jeꞌe beꞌe ngain nunthe xraa thi jeꞌa nuntheꞌe. Mexinxin jeꞌe beꞌe ngain nchia ndasinchjan, ko kai jañaa Isaac ko Jacob, thi kai bikininxin na̱ rugayee na̱ thi ndachro Ndo Dio ixin rugajon ndo. 
HEB.11.10	Ko jañaa bachunthia Abraham ixin rukji ngain thi rajna xruꞌin nchaꞌon thjexin, thi rajna ndachro Ndo Dio kexreen kunchjian ko beꞌe rajna.
HEB.11.11	Kai Sara, nchri chriꞌi Abraham, naa nchrii thi chroꞌa banchekunkjiꞌi nchra chjan. Aro ixin chunthia nchra ngain Ndo Dio, mexinxin maski unachrichjan nchra, Ndo Dio binchegayee nchra juachaxin ixin runchekunkjiꞌi nchra naa chjan maski ujunchjan na̱, ko jeꞌe nchra chunthia nchra ngain Ndo Dio, ixin jaan, runcheꞌe ndo thi ndachro ndo. 
HEB.11.12	Mexinxin Abraham maski uchiaon juii nchaꞌon ixin rugeꞌen, aro xra bechunda naa xeꞌen, ko xan mee kutsjéxin chujnii Abraham, jañaa inchin tsjéxin kunutse jii ngajni ko inchin nchiise jii ngandeꞌe ndachaon, thi chroꞌa thekin ni.
HEB.11.13	Kain chujni mee ndabinthegeꞌen na̱ ko bayeꞌa na̱ kain thi ndachro Ndo Dio ixin rugajon ndo ngain na̱. Aro ixin jeꞌe na̱ bechunthia na̱ ngain ndo, jeꞌe na̱ anto chee na̱ ixin kjín bikunxin na̱ ko bithikaon na̱ ixin yaa rugikuꞌen. Ko mexinxin jeꞌo na̱ ndachro na̱ ixin te na̱ xraa chujni jeꞌa nuntheꞌe, ko xraa ni kjín thixin te na̱ ixin jeꞌo datho na̱ ngain nunthe jiꞌi. 
HEB.11.14	Ko are jañaa nichja na̱, yaa ruchro ixin jeꞌe na̱ xra tethjee na̱ inaa nunthe thi suan nuntheꞌe na̱. 
HEB.11.15	Ixin ja̱ xra ruxraxaon na̱ thi nunthe juixin na̱, jeꞌe na̱ nchao rukjan na̱ nthi̱ꞌa̱ inaa. 
HEB.11.16	Aro jeꞌe na̱ binao na̱ inaa nunthe icha jian, ko mee thi nunthe jii nthi̱ꞌa̱ ngajni. Mexinxin Ndo Dio tusueꞌa diꞌin Dioe na̱, ko ubinchechjian ndo naa rajna nthi̱ꞌa̱ ngajni thi sinthe na̱.
HEB.11.17	Ko Abraham bayée thi ndachro Ndo Dio rugajon ndo, kuthimejan are Ndo Dio binchegato tangi Abraham a jaan rugithikaon, ko jeꞌe juiaꞌo thi nakuaxinxon xeꞌen, xan biꞌin Isaac, ko naruguenxon xan ixin runchendusen xan ngain Ndo Dio. Ko Abraham, jaan, rugajon thi nakuaxinxon xeꞌen, 
HEB.11.18	maski Ndo Dio undachro ndo: “Ngain xaꞌan Isaac sachrjeninxin ko tsutsjéxin chujnia.” 
HEB.11.19	Ko Abraham jañaa bincheꞌe ixin jian bechunxin ixin Ndo Dio bechunda ndo juachaxin runchexechon ndo chujni ndadeꞌen. Ko ixin Abraham chunthia, jeꞌe jaan kjan bayée xeꞌen inaa, ko mee xraa kjanxin xan ngayee ni undadigeꞌen.
HEB.11.20	Kai Isaac, ixin bechunthia ngain Ndo Dio, mexinxin jeꞌe ndachro ngain kayui xeꞌen, xan diꞌin Jacob ko xan diꞌin Esaú ixin Ndo Dio runchenchaon xan. 
HEB.11.21	Kai Jacob, ixin bechunthia ngain Ndo Dio, mexinxin are uchiaon ndarugeꞌen, jeꞌe ndachro ixin Ndo Dio runchenchaon kayui xeꞌen José. Ko Jacob bingathjenxin ntha kuthuꞌe ko binchesayeꞌe Ndo Dio. 
HEB.11.22	Kai José bechunthia ngain Ndo Dio, ko are uchiaon ndarugeꞌen, José ndachro ixin kain chujni Israel rugachrjexin na̱ nuntheꞌe Egipto, ko kai kuetuꞌan ixin are rugachrjexin na̱ nthi̱ꞌa̱ sarugikao na̱ ntha lurue.
HEB.11.23	Kai ni nduꞌa Moisés bechunthia na̱ ngain Ndo Dio, mexinxin are kunkjiꞌi Moisés, jeꞌe na̱ kuema na̱ Moisés nii kunithjao ixin bikon na̱ ixin Moisés naa xan xichjan chrjuin jii, ko xraonꞌa na̱ maski rey ni Egipto kuetuꞌan ixin kain xan letsjuchjan xan xii xeꞌen ni Israel naruguenxon na̱ xan. 
HEB.11.24	Kai Moisés bechunthia ngain Ndo Dio, mexinxin are jeꞌe kjan naa chujni jié, jeꞌe chroꞌa biꞌin xeꞌen nchrichjeꞌe xi rey Faraón. 
HEB.11.25	Ko jeꞌe kuinchieꞌe betan tangi inchin kain chujnii Ndo Dio, ko binaoꞌa rugayee thi jianꞌa thiakuꞌen chujni ngain nunthe jiꞌi ixin jeꞌe benuꞌe ixin thi thiakuꞌen na̱ seꞌa tunchrjeꞌen. 
HEB.11.26	Moisés kunuꞌe ixin icha renthe ixin rugetan tangi inchin thi tangi rugetan Cristo, ke rugechunda kain thi jii ngain nunthe Egipto, ixin jeꞌe benuꞌe jian ixin Ndo Dio sajon ndo thi icha jian. 
HEB.11.27	Kai Moisés ixin bechunthia ngain Ndo Dio, mexinxin sakjuixin nuntheꞌe Egipto, ko xraonꞌa maski anto guñao xi rey ixin Moisés icha bagithikaon ngain Ndo Dio inchin ja̱ urugikon ndo, ndo xra xruꞌin chujni dikon.
HEB.11.28	Ko kai ixin Moisés bechunthia ngain Ndo Dio, jeꞌe kuetuꞌen kain chujni Israel binchechjian na̱ kiai diꞌin pascua. Ko kuetuꞌen na̱ ixin rukinga na̱ jnii kuleko ngaree nchianduꞌa na̱ ixin are rukii thi ángel naruguenxion kain thi saꞌo kunkjiꞌi, ángel mee xruꞌin runcheꞌe ngain xeꞌen ni Israel. 
HEB.11.29	Kai ixin chujni Israel bechunthia na̱ ngain Ndo Dio, mexinxin jeꞌe na̱ batho na̱ ndachaon diꞌin Ndachaon Jatse inchin ja̱ rukji na̱ ngataꞌa nche xema. Ko are xi soldadue ni Egipto binao rugatho xa jañaa kai, kain xa ndakjuꞌen xa jinda.
HEB.11.30	Ko kai ixin bechunthia na̱ ngain Ndo Dio, mexinxin are ni israel ngariandajin na̱ yaato nchaꞌon ngain rajna Jericó, thjariue rajna jiꞌi betsinga thjarioꞌo. 
HEB.11.31	Rahab, thi nchrii banchekji nthauꞌe ngain tsjé xii, nchri jiꞌi ixin chunthia nchra ngain Ndo Dio benꞌa nchra are binthegeꞌen kain chujni Jericó bagithikaonꞌa Ndo Dio ixin jian bayée nchra ni Israel are bitsaaya na̱ rajna Jericó.
HEB.11.32	¿Ko keꞌe icha nchao rundachrjan jaꞌan? Ja̱ rundathjo ra icha ixin Gedeón, ixin Barac, ixin Sansón, ixin Jefté, ixin David, ixin Samuel ko ixin kain profetee Ndo Dio, rugundana icha tsjé nchaꞌon. 
HEB.11.33	Kain ni teꞌi ixin chunthia na̱ ngain Ndo Dio, mexinxin kanxion na̱ bacha na̱ tsjé nunthe, ko ikanxion na̱ kuetuꞌan na̱ jian ngain chujnii na̱, ko Ndo Dio kjuengijna na̱ inchin jeꞌe ndo undachro ndo. Ko ikanxion na̱, Ndo Dio kjuengijna na̱ ixin kuleon juineꞌa ba na̱. 
HEB.11.34	Ko ikanxion na̱, are binthjin na̱ ngakjan xruꞌi suji, xruꞌin kuꞌen na̱. Ko ikanxion na̱, are uchiaon rugenxin na̱ chiataade, Ndo Dio kjuengijna na̱. Ko chujni sujiꞌa binthe kusuji na̱, ko are kueto na̱ bacha na̱ ngain kain xi soldadue ni baningakuꞌen. 
HEB.11.35	Ko binthe nchrii maski ndabeꞌen xeꞌen nchra, aro Ndo Dio binchexechon xan ko kjan binthe xan ngain nchra inaa.
HEB.11.35	Ko ikanxion chujni bechrua ko bagikaon na̱ suji, ko thi bakjaaya bandache na̱ ixin ixruꞌin rukuꞌen na̱ ja̱ irugithikaonꞌa na̱ ngain Ndo Dio, aro jeꞌe na̱ chroꞌa na̱, ixin jeꞌe na̱ icha binao na̱ ixin Ndo Dio runchexechon na̱. 
HEB.11.36	Ko ikanxion chujni betan na̱ tangi ixin bakjanua na̱ na̱ ko bikaon na̱ kunixin nthaa ko chia bechriaxin na̱ ko biaxiꞌin na̱ ngain nduꞌa xiiso. 
HEB.11.37	Ko ikanxion na̱ naguenxon na̱ na̱ kunixin xro, ikanxion na̱ kunchrijindunga na̱ na̱ ixin jañaa ruxraon na̱ ko rukinthuꞌe na̱ Ndo Dio, ikanxion na̱ benxin na̱ kunixin chia taade; ko ikanxion na̱ bagema na̱ ko banthengaa na̱ jeꞌo ruee kuleko ko kuthentso, ko bechundaꞌa na̱ thi bane na̱, ko anto baka na̱ juachjaon, ko chujni chrjuinꞌa banchekao na̱ na̱. 
HEB.11.38	Ko nunthe jiꞌi jikininxinꞌa ruginthe chujni jian teꞌi. Ko bakjikua na̱ ngagaꞌa nthaa, ngagaꞌa jna, ko binthe na̱ thi jichrjangideꞌe jna ko ngadoꞌo nunthe. 
HEB.11.39	Ndo Dio maski bikon kain chujni teꞌi ixin, jaan, ndua jian bagithikaon na̱ ngain ndo, aro xra bikonꞌa na̱ thi ndachro ndo ixin rugayee na̱ 
HEB.11.40	ixin Ndo Dio xra bajonꞌa juachaxin rukuꞌen jiꞌi, ixin xraxaon ndo ixin jaꞌan ná, ixin jeꞌe ndo ndachro ndo ixin nakua nthiꞌa rukujian ná jaꞌan ná kunixin jeꞌe na̱ nthi̱ꞌa̱ ngathexin kon ndo.
HEB.12.1	Kainxin chujni bithikaon are saꞌo, kjuagua ná na̱ kexreen chunthia ni ko jai tatetsjaa ná na̱, mexinxin jai jaꞌan ná rugunda tsinthuꞌe ná kain thi xruꞌin xree ko kain thi jianꞌa ditaꞌa ná ixin sinthoꞌo ná. Ko jañaa tsixian ná sinthoꞌo ná xree Jesucristo, thi xra uchunda ná. 
HEB.12.2	Jaꞌan ná rugundaa ná rutsjeꞌe ná jian ngain Jesucristo ixin jeꞌe thi tjagua ná chunthia ná, ko jeꞌe thi thjengijna ná chunthia ná kain nchaꞌon ngain Ndo Dio. Jesús betan tangi nganito ntha cruz, ko jeꞌe kusueꞌa batho jié juasuaxin are beꞌen nganito ntha cruz, ixin jeꞌe ubenuꞌe ixin are rukjexin thi tangi, jeꞌe chrjuin rukunuꞌe ixin sabigeꞌe ngain rajianxiin thi thjen Ndo Dio.
HEB.12.3	Mexinxin jaꞌa ra xraxaon ra jian thi kuꞌen ko bincheꞌe Jesús, ixin jeꞌe anto tangi kuꞌen are beꞌe ngayee chujni bancheꞌe thi jianꞌa ko baningakuꞌen na̱. Mexinxin jaꞌa ra tunchrjenꞌa ra ko thinthueꞌa ra nthiee Jesucristo. 
HEB.12.4	Ixin maski jaꞌa ra tangi tedathuꞌe ra ngain thi jianꞌa, aro xra xruꞌin ra xro nthaxengi ra na̱ jni ixin tethixiꞌan ra ngain thi jianꞌa. 
HEB.12.5	Aro jaꞌa ra xraa undatjañaꞌa ra thi ndathjo ra Ndo Dio ixin jaꞌa ra inchin xeꞌen ndo, ko ndachro ndo:
HEB.12.5	Jaꞌa xanꞌna, ningakuenꞌa Ndo Dio are nthagatho ndo tangi ixin itsanchrjandaꞌa ndo icha ngain thi jianꞌa,
HEB.12.5	ko darichinꞌa are jinthasathaꞌa ndo.
HEB.12.6	Ixin Nchaa ná tanchrjandaꞌa ni naa chujni thjueꞌe ixin sincheꞌe na̱ thi jianꞌa,
HEB.12.6	ko nchegatho tangi kain chujni dayée inchin xeꞌen ndo.
HEB.12.7	Thixiꞌan ra thi tangi nthagatho ra Ndo Dio, ixin jiꞌi ncheꞌe ndo ngajin ra ixin jaꞌa ra xeꞌen ndo. ¿Ko keꞌe chjan rugintjaꞌa ndudee xan are ncheꞌe xan thi jianꞌa? 
HEB.12.8	Aro ja̱ Ndo Dio sinthagathuꞌa ra tangi inchin thi tangi nchegatho kain xeꞌen ndo, yaa ruchro ixin jeꞌa xeꞌen ndo. 
HEB.12.9	Kai are jaꞌan ná nchinnchin bunthe ná, ndudaa ná, ndo nthiꞌi ngataꞌa nunthe, bagintja ná ndo ko jaꞌan ná banthusayeꞌe ná ndo. Ko, ¿unda suthikaonꞌa ná icha jian Ndudaa ná thjen ngajni, ko jañaa rukjan ná inaa chujni narua? 
HEB.12.10	Are saꞌo ni ndui ná, tsjeꞌa nchaꞌon bintja ná na̱ inchin jeꞌe na̱ xraxaon na̱ ixin jañaa rukangi ná thi jian. Aro Ndo Dio nthagato ná ndo tangi ixin thjengijna ná ndo, ko sinthajian ná ndo inchin jeꞌe ndo jian ndo. 
HEB.12.11	Jaan, ndua ixin thi tangi nthagatho ná ndo nthaxruxianꞌa ná are tetuan ná thi tangi mee, ko anto tadunthechiin ná: aro ja̱ tethinxin ná unda tedatho ná tangi mee, chrjuin tsunuꞌe ansean ná ko tsangi ná sinthoꞌo ná thi jian.
HEB.12.12	Maski anto tangi tuꞌan ra, chunthia ra ngain Ndo Dio ko tusuji ra ko idinthechinꞌa ra. 
HEB.12.13	Ko thjee ra nthiꞌá nao ko thinthueꞌa ra nthiꞌá, ko chujni ichunthiaꞌa jian jai, sikon na̱ thi jaꞌa ra tencheꞌe ra ko rukjan na̱ ruchunthia na̱.
HEB.12.14	Ncheꞌe ra ixin chrjuin dakjiꞌo ra kain chujni, ko thinthuꞌe ra kain thi jianꞌa, ixin chujni thinthueꞌa thi jianꞌa chroꞌa sikon Ndo Dio. 
HEB.12.15	Ko tanchrjandaꞌa ra ixin xruꞌin kensen tsinthuꞌe thi jian dajon Ndo Dio, ko tanchrjandaꞌa ra ixin seꞌe ngayaꞌa ra chujni juxon ncheketo chujni, ko ni mee inchin naa ka tsja nchexruxinꞌa chujni. 
HEB.12.16	Ko tsjeꞌe ra ixin xruꞌin kensen sejuakaꞌo choo ko xra thutheꞌa, ko ndachroꞌa ra ixin xruꞌin renthe thi chjee ni Ndo Dio inchin bincheꞌe Esaú ixin jeꞌe binchekji thi juachaxin jeꞌe bechunda ixin jeꞌe saꞌo guan. Ko Esaú binchekji juachaxin mee ixin naa laato ndaxra. 
HEB.12.17	Ko jaꞌa ra nuꞌa ra ixin are Esaú binao ixin ndudee runchenchaon ndo, ndudee ichroꞌa ndo. Maski jeꞌe Esaú anto tsjanga aro jeꞌe ibithjaꞌa kexreen rukentuxiꞌin thi jeꞌe bincheꞌe.
HEB.12.18	Jaꞌa ra kunchienꞌa ra ngain naa jna nchao kathe ni inchin bincheꞌe chujni Israel are kunchieꞌen na̱ ngain jna Sinaí thi jiche xruꞌi ko anto naxinthui xeꞌe ko anto suji tungiixin ko jidanuthe chrintho. 
HEB.12.19	Kai kuinꞌa ra are suji kuiꞌin na̱ thi banua na̱, ko kai kuinꞌa ra are nichja Ndo Dio ngain na̱. Ko kain chujni kuiꞌin tha mee, binchetseꞌen na̱ ñao Moisés ixin irunichjaꞌa Ndo Dio jañaa ngain na̱. 
HEB.12.20	Ixin ikuixinꞌa na̱ bithikaon na̱ thi kuetuꞌan Ndo Dio are ndachro ndo: “Kexeꞌo chujni o kuxiigo tsingachje ngagaꞌa jna jiꞌi, jaꞌa ra naduenxon ra chujni mee o kuxiigo mee kunixin xro o kunixin naa lanza.” 
HEB.12.21	Kain na̱ anto xraon na̱ ixin thi bikon na̱ ngain jna mee, ko kai Moisés ndachro: “Jaꞌan jixrangaxin na juaxraon.”
HEB.12.22	Aro jaꞌa ra kunchieꞌen ra ngain jna Sión ko ngain rajnee Ndo Dio, ndo jichon, ko mee rajna Jerusalén thi jii ngajni, ko ngain thi jii tsjé no̱ ángel. 
HEB.12.23	Ko kai kunchieꞌen ra ngain chujni saꞌo kjan xeꞌen Ndo Dio ko jitaxin na̱ nthi̱ꞌa̱ ngajni; ko jaꞌa ra ukunchieꞌen ra ngain Ndo Dio, ndo sincheꞌe jie̱ kain chujni, ko ukunchieꞌen ra ngain kain espiritue chujni jian ixin Ndo Dio binchejian na̱. 
HEB.12.24	Kai kunchieꞌen ra ngain Jesús, thi nichjaxin ná ngathexin kon Ndo Dio ixin thi narua kjuauthexin runcheꞌe ndo, ko chunthia ra ngain jnii Jesús, thi jni jeꞌe kuinthji ixin binthajian ná; ko jnii Jesús icha jian ke jnii Abel.
HEB.12.25	Mexinxin jaꞌa ra ndachroꞌa ra ixin rinaoꞌa ra tsiꞌin ra thi nichja. Ixin Ndo Dio anto suji bincheꞌe jie̱ ngain chujni Israel are bincheꞌa na̱ thi ndachro ndo nthi̱ꞌa̱ ngain jna Sinaí. Icha jaꞌan ná keꞌe sitsingeꞌe ná jie̱, ja̱ sinthoꞌa ná thi jindathjuxin ná ndo nthi̱ꞌa̱ ngajni. 
HEB.12.26	Are Ndo Dio nichjexin ni Israel nthi̱ꞌa̱ ngain jna Sinaí, are mee thee ndo binchexranga nunthe, aro jai ndachro ndo: “Jeoꞌa sinthaxranga nunthe inaa, kai sinthaxranga ngajni.” 
HEB.12.27	Are jeꞌe ndo ndachro ndo “inaa”, jaꞌan ná thinxin ná ixin are mee ruxanthe kain thi binchechjian ndo ko mee kain thi thingi, ko jeꞌo sigeꞌe thi chroꞌa tsingi. 
HEB.12.28	Aro thi jichjaa ná Ndo Dio ko thi jeꞌe ndo thetuꞌan ndo, mee xruꞌin sinchekingi. Mexinxin jaꞌan ná thexruxiꞌin ná ndo ixin kain jiꞌi, ko nthusayeꞌe ná ndo inchin jikininxin ndo, jañaa kunixin juasaaya rinao ndo, 
HEB.12.29	ixin Ndo Diua ná inchin naa xruꞌi nchexanthe kain.
HEB.13.1	Thinthueꞌa ra thi thjueꞌe choo ra kainxin nchaꞌon. 
HEB.13.2	Ko xruꞌin nchaꞌon tjañaꞌa ra ixin jian dayéꞌe ra chujni diji ngain nchiandui ra. Ixin kaixion chujni bincheꞌe jañaa, maski jeꞌe na̱ benueꞌa na̱ ixin bayée na̱ angeel Ndo Dio ngain nchianduꞌa na̱.
HEB.13.3	Ko xraxaon ra ixin kain chujni teaxiꞌin ngain nduꞌa xiiso, xraa inchin jaꞌa ra rugiaxiꞌan ra kai. Kai xraxaon ra ixin chujni bikaon ixin Jesús, xraa inchin jaꞌa ra rugikaon ra ko nthauꞌa ra rukiin kai.
HEB.13.4	Kain ra xro ukuthaꞌa ra, ncherenthe ra thi thutheꞌe ni, ko dinthechrikoꞌa ra ngataꞌa sauan ra thi jeꞌa chriꞌa ra ko thi jeꞌa xixiꞌa ra ixin Ndo Dio sincheꞌe jie̱ kain chujni dejuakaꞌo choo ko xra thutheꞌa ko kain chujni chunda xi kuxeꞌe o nchri kuxeꞌe.
HEB.13.5	Thiakuenꞌa ra sinthechunda ra tsjé tumi, icha jian chaꞌa ra kunixin jeꞌo thi utechunda ra ixin Ndo Dio ndachro ndo: “Jaꞌan xruꞌin nchaꞌon tsinthuaꞌa jaꞌo, ko xruꞌin nchaꞌon satsjixin ngajin.” 
HEB.13.6	Mexinxin jai jaꞌan ná ixin chunthia ná ngain ndo, nchao rundachro ná:
HEB.13.6	Ndo Dio thjengijna na jaꞌan;
HEB.13.6	ko ruxraonꞌa na ngain chujni rinao sinchegatho na tangi.
HEB.13.7	Ko xraxaon ra ixin thi ni dakuꞌan ra jaꞌa ra xro chujni niꞌngo ra, ni ndathjo ra thi jian juajnee Ndo Dio. Kai xraxaon ra kexreen bancheꞌe na̱ ixin bechunthia na̱. Jaꞌa ra kai chunthia ra inchin jeꞌe na̱ chunthia na̱ ngain Ndo Dio.
HEB.13.8	Jesucristo dasingixinꞌa ixin jeꞌe xrajeꞌo jna, jai, ko kainxin nchaꞌon. 
HEB.13.9	Jaꞌa ra dithuaxinꞌa ra ixin icha chujni sinthakuaꞌan ra na̱ inaa juajna nichja thi nduaꞌa. Icha jian tsusuji ansean ná ixin thi thjuaa ná Ndo Dio, ko suthikaonꞌa ná chujni jeꞌo tjaago ixin keꞌe nchao sine ni ixin chujni dithikaon jeꞌo thi dituꞌen na̱ jiꞌi, mee xruꞌin thjengijna na̱.
HEB.13.10	Ko Jesucristo xrajon beꞌen ixin jaꞌan ná, aro thi daana xrajincheꞌe inchin thetuꞌan ley bayée Moisés xruꞌin juachaxin chunda na̱ sayée na̱ thi dajon Cristo. 
HEB.13.11	Ixin thi daana judío icha renthe xranxiꞌin jnii kuxiigo ngaxiꞌin Lugar Santísimo ngain ningue na̱, ko jni mee thi dajon daana ngain Ndo Dio ixin ditjañeꞌe thi jianꞌa ncheꞌe kain chujni judío. Aro nthauꞌe kain kuxiigo mee che nthao nthi̱ꞌa̱ ngandeꞌe rajna. 
HEB.13.12	Jañaa kai Jesús, betan tangi are ndabeꞌen nthi̱ꞌa̱ ngandeꞌe rajna ixin binchekjan jian kain chujni kunixin jnii jeꞌe. 
HEB.13.13	Mexinxin jaꞌan ná digutan ná jeꞌe nthi̱ꞌa̱ ngandeꞌe rajna, maski chujni runichja na̱ anto suaxin ixin duthikaon ná ngain jeꞌe. 
HEB.13.14	Ixin ngataꞌa nunthe nthiꞌi jaꞌan ná chundaꞌa ná naa rajna tsunchrjeꞌen kainxin nchaꞌon, ko jaꞌan ná tethjee ná thi rajna tsunchrjeꞌen kainxin nchaꞌon, thi utuin tsii. 
HEB.13.15	Mexinxin kainxin nchaꞌon nthusayeꞌe ná Ndo Dio kunixin juachaxiin Jesucristo. ¡Rugunda sinthunduxiꞌin ná ndo thi rutsjetheꞌe ná ndo ko nthusayeꞌe ná ndo kunixin ruꞌa ná! 
HEB.13.16	Ko xruꞌin nchaꞌon tjañaꞌa ra ncheꞌe ra jian ko thjengijna ra icha chujni xruꞌin chunda kunixin thi chunda ra ixin mee thi rugunda sinthundusen ná ngain Ndo Dio ixin yaa thi rinao ndo ixin sinthoꞌo ná.
HEB.13.17	Dithikaon ra chujni thetuꞌan ngain ningua ra, ko ncheꞌe ra thi jeꞌe na̱ rundachro na̱, ixin jeꞌe na̱ dakuꞌen na̱ ansean ra ko ja̱ chrujan tsuꞌan ra Ndo Dio sanchiangiꞌi na̱ ixin jaꞌa ra. Mexinxin ncheꞌe ra jian ixin ruchee na̱ sincheꞌe na̱ xra ngajin ra ko ncheꞌa ra ixin sechiin na̱ ixin thi ndakuaꞌa ncheꞌe ra, ixin ja̱ jeꞌe na̱ sechiin na̱, mee xruꞌin tsjengijna ra.
HEB.13.18	Nchetseꞌen ra ñao Ndo Dio ixin jaꞌan ná, ixin jaꞌan ná nuna ná ixin jian te ná ngathe kon Ndo Dio, ko rinaꞌo ná jian sinthaꞌa ná kain xra. 
HEB.13.19	Jaꞌan anto danchiaꞌa ra ixin nchetseꞌen ra ñao Ndo Dio ixin jeꞌe ndo ruchjana ndo juachaxin rukjan na tuin sasutsjaꞌa ra inaa.
HEB.13.20	Ndo Dio, thi nchekunuꞌe chrjuin ngain anseen ni, ndo binchexechon Nchaa ná Jesucristo ngayee ni ndadigeꞌen, thi dakuan ná inchin thi icha jian thingaria kulekuchjeꞌen, ko jeꞌe kuejexin kunixin jnii thi narua kjuauthexin ndo ko xruꞌin nchaꞌon tsjexin. 
HEB.13.21	Ko jaꞌan danchia ixin jeꞌe ndo sinthakjan ra ndo jian chujni ko jañaa sincheꞌe ra thi rinao ndo, ko Jesucristo sincheꞌe ngajin ná inchin jeꞌe sinao. ¡Nthusayeꞌe ná Jesucristo kainxin nchaꞌon! Jañaa tsuꞌen.
HEB.13.22	Nthatsaꞌan ñao ra xro choo ná, thinna ra ko thinxin ra jian juajna jiꞌi, thi nchion kji̱ꞌan ra jiꞌi ixin sinthasuji ra. 
HEB.13.23	Jaꞌan rinthanuꞌa ra ixin xan choo ná Timoteo ubachrjexin xan ngain nduꞌa xiiso. Ja̱ jeꞌe tsii nthiꞌi tuin, jaꞌan sasukian are jaꞌan sasutsjaꞌa ra inaa.
HEB.13.24	Chjeꞌe ra juajna kain chujni thetuꞌan ngain ningua ra, ko kain chujni dithikaon ngain Jesucristo. Kai kain chujni dithikaon Jesucristo nthiꞌi ngain nuntheꞌe Italia ruaꞌan ra na̱ juajna.
HEB.13.25	Ndo Dio sinthanchaon ra kain ra. Jamee tsuꞌen.
JAS.1.1	Jaꞌan Santiago na, jaꞌan naa ni ncheꞌe xree Ndo Dio ko Nchaa ná Jesucristo. Jaꞌan ruaꞌan ra juajna, jaꞌa ra xro bachrjeninxin ra ngain thi theyoo xeꞌen Israel, ni dichjekee nguixin nunthe.
JAS.1.2	Jaꞌa ra xro choo ná, xro dithikaon ra Jesucristo, chaꞌa ra are tedathuꞌe ra kexeꞌo thi tangi. 
JAS.1.3	Ko jaꞌa ra unuꞌa ra ixin thi tangi tedathuꞌe ra tsjengijna ra sinthasuji ra ngain thi dithikaon ra. 
JAS.1.4	Ko ja̱ suji dithikaon ra, jañaa rukjan ra chujni jian kunixin jian juaxraxaon ko xruꞌin sitjanꞌa ra.
JAS.1.5	Ko ja̱ chrujan ra chundaꞌa ra jian juaxraxaon, danchieꞌe ra Ndo Dio, ko jeꞌe ndo ruchjaa ra ndo ixin jeꞌe ndo ncheniꞌa ndo dajon ndo kain ngain chujni sanchia. 
JAS.1.6	Ko are sanchia ra, chunthia ra ixin, jaan, sayéꞌe ra ko xraxaonꞌa ra ixin a jaan sayéꞌe ra o sayéꞌa ra ixin thi jañaa xraxaon tuꞌen xraa ndachaon kjamangiathe ndaꞌa ko ndaꞌi ixin chrintho jañaa nchengithjen nda. 
JAS.1.7	Thi chujni jañaa xraxaon, chroꞌa ruxraxaon ixin chrujan sayexin ngain Nchaa ná 
JAS.1.8	ixin chujni jiꞌi jai jichunda naa juaxraxaon ko ndue ujee jixraxaon; chujni jiꞌi ndakuaꞌa xraxaon.
JAS.1.9	Ko xan choo ná, xan xruꞌin chunda, ruchee xan ixin renthe xan ngathexin kon Ndo Dio, 
JAS.1.10	aro xan choo ná xan chunda tsjé, sechinꞌa xan ja̱ sinchetjaan xan thi jichunda xan ixin seꞌa tunchrjeꞌen xraa tsjo duan ngataon jngi. 
JAS.1.11	Are chriꞌin nchaꞌon ko tusuji sua, ka ndaxema ka ko tsjuꞌe ka ndaxeꞌnthe tsjo ko ndaditjaan thi anto chrjuin te tsjo. Jañaa tuꞌen chujni tsjé chunda ixin seꞌa tunchrjeꞌen jeꞌe na̱ kunixin thi chunda na̱.
JAS.1.12	Anto chrjuin ixin chujni thixiꞌin ngain thi tangi. Ixin are jeꞌe na̱ sathuꞌe na̱ kain thi tangi, chujni mee sayée na̱ juachaxin rukjan na̱ inaa chujni narua ko xruꞌin nchaꞌon tsjexin, ko jiꞌi thi ndachro Ndo Dio rugajon ndo ngain chujni anto thjueꞌe ndo. 
JAS.1.13	Are chrujan ra ditaꞌa ra ixin sincheꞌe ra thi jianꞌa, xraxaonꞌa ra ixin Ndo Dio nthagitaꞌa ra sincheꞌe ra thi jianꞌa ixin Ndo Dio chroꞌa sitaꞌa ndo sincheꞌe ndo thi jianꞌa. Ko jeꞌe ndo xruꞌin nchaꞌon nchegitaꞌa ndo chujni ixin sincheꞌe na̱ thi jianꞌa. 
JAS.1.14	Ko are sitaꞌa ra sincheꞌe ra thi jianꞌa, ko thi ditaꞌa ra mee thii ixin ngain nthauꞌa ra urinao sincheꞌe thi jianꞌa ko jiꞌi thi nthayaꞌa ra ixin sincheꞌe ra thi jianꞌa. 
JAS.1.15	Ko are ubincheꞌe ra thi jianꞌa kuiakuꞌen nthauꞌa ra, jaꞌa ra uncheꞌe ra thi jianꞌa, ko are juxon tencheꞌe ra thi jianꞌa, jeꞌo techuꞌen ra tsii thi ndadeꞌen ni.
JAS.1.16	Jaꞌa ra xro choo ná, xro anto thjuaꞌa ra, tanchrjandaꞌa ra ixin juaxraxauan ra sinthayaꞌa ra. 
JAS.1.17	Ixin kain juachaxin ko thi jian dayée ná thixin ngajni, thi jii Ndo Dio, ndo binchechjian kain kunutse. Ko jeꞌe ndo thingiꞌa ndo ko ncheꞌa ndo xraa saꞌon. 
JAS.1.18	Ko ixin jeꞌe ndo jañaa binao ndo, jaꞌan ná xraa kjan ná guan ná ixin thi jian juajnee ndo, ko kjan ná xeꞌen ndo, ko jañaa jaꞌan ná thi saꞌo kjan ná chujni jian, chujni jeꞌe ndo binchechjian ndo.
JAS.1.19	Jaꞌa ra xro choo ná, xro anto thjuaꞌa ra, xraxaon ra thi rundathjo ra jiꞌi: rugunda ixin kain nchaꞌon thiꞌin ra, ko xraxaon ra jian thi runichja ra ko tuñaunkuaꞌa ra. 
JAS.1.20	Ixin thi chujni tuñaunka chroꞌa sincheꞌe thi rinao Ndo Dio. 
JAS.1.21	Mexinxin, thinthuꞌe ra kain thi jianꞌa ncheꞌe ra ko thi jianꞌa xraxaon ra ixin thi jianꞌa xraxaon ni, mee anto jii ngain nunthe jiꞌi. Ko tainꞌa ñao ra ko dayéꞌe ra ngain ansean ra juajna ukuiꞌin ra ixin juajna jiꞌi chunda juachaxin sinthakjan ra inaa chujni narua.
JAS.1.22	Aro rugunda ncheꞌe ra thi jitjaago juajna jiꞌi, ko jeoꞌa thiꞌin ra juajna ixin ja̱ jeꞌo thiꞌin ra juajna, jaꞌo ra ncheyeꞌe ra ansean ra. 
JAS.1.23	Thi chujni jeꞌo thiꞌin juajna jiꞌi, aro ncheꞌa thi thetuꞌan juajna, chujni mee inchin naa thi nchexruan ngakon ngain naa xruxrao. 
JAS.1.24	Ko are thjexin nchexruan ngakon ko sathji, tuin ndatjañeꞌe kexreen jii ngakon. 
JAS.1.25	Aro thi chujni tsjeꞌe jian ngain ley Ndo Dio, thi ley nchekjan na̱ jian, ko kain nchaꞌon ncheꞌe na̱ thi kuangi na̱ ko tjañeꞌa na̱, Ndo Dio sinchenchaon na̱ ngain kain thi sincheꞌe na̱.
JAS.1.26	Ja̱ chrujan chujni xraxaon ixin jeꞌe anto dithikaon Jesucristo, aro anto nichjakua, jeꞌo jincheyeꞌe anseen ko jeꞌe incherentheꞌa thi jeꞌe dithikaon. 
JAS.1.27	Thi chujni ndua dithikaon ngain Ndo Dio, ncheꞌe na̱ thi nchexruxiꞌin ndo ixin ncheꞌe na̱ thi jian, ko thjengijna na̱ xan nua, kai thjengijna na̱ nchri gaꞌan tangi tedathuꞌe, ko ncheꞌa na̱ thi jianꞌa ncheꞌe icha chujni.
JAS.2.1	Jaꞌa ra xro choo ná, xro chunthia ra Nchaa ná Jesucristo thi chunda kain juachaxin, jaꞌa ra chroꞌa sincherenthe ra jeꞌo chujni sinao ra. 
JAS.2.2	Ixin ja̱ ngain ningua ra sixiꞌin naa chujni anto jian luntho jingaa kunixin kuchianingo anto renthe, ko kai sixiꞌin naa chujni nua ko jingaa naa luntho nthalinchrjen, 
JAS.2.3	ko ja̱ icha ncherenthe ra thi jingaa luntho jian ko rundachro ra ngain: “Jaꞌa nthiꞌi dariꞌi”, ko ngain chujni nua rundachro ra: “Jaꞌa yaa daringathjinkua, o dariꞌi ngatakua nunthe”, 
JAS.2.4	are jañaa tencheꞌe ra, ¿a jeꞌa jeꞌo tencherenthe ra chujni icha rinao ra, ko tetsjeꞌo ra kunixin naa jianꞌa juaxraxaon chujni nua?
JAS.2.5	Jaꞌa ra xro choo ná, xro anto thjuaꞌa ra, thiꞌin ra: Ndo Dio kuinchieꞌe chujni nua ngataꞌa nunthe jiꞌi ixin icha ruchunthia na̱ ngain Jesucristo, ko sayée na̱ thi ndachro Ndo Dio sajon ndo ko sinthe na̱ ngain thi thetuꞌan ndo, jañaa inchin ndachro ndo. Ko jiꞌi sayée kain chujni thjueꞌe ndo. 
JAS.2.6	Aro jaꞌa ra anto ncherentheꞌa ra chujni nua. ¿A jeꞌa chujni anto chunda anto nthanthaꞌa ra na̱ xra, ko xra dichro na̱ jie̱ ixin jaꞌa ra? 
JAS.2.7	Ko, ¿a jeꞌa chujni teꞌi, chujni nichja jianꞌa ixin Nchaa ná, thi jaꞌan ná chunthia ná?
JAS.2.8	Ja̱ ndua dithikaon ra thi thetuꞌan Ndo Dio, jian tencheꞌe ra inchin jitaxin ngain Xruen ndo: “Thjueꞌe ra icha chujni jañaa inchin thjueꞌe ra nthauꞌa ra.” 
JAS.2.9	Aro ja̱ texion chujni ncherenthe ra, tencheꞌe ra thi jianꞌa ixin tencheꞌa ra inchin thetuꞌan Ndo Dio. 
JAS.2.10	Ixin thi chujni ncheꞌe kain thi thetuꞌan ley Ndo Dio, aro ja̱ bincheꞌa kunixin nakua thi thetuꞌan ndo, chujni mee xraa bithikaonꞌa kain thi kuetuꞌan ndo. 
JAS.2.11	Ixin thi ndachro: “Darichrikoꞌa nchri jeꞌa chriꞌa, o xi jeꞌa xixiꞌa”, kai ndachro: “Duenꞌa chujni.” Ko ndua richundaꞌa nchri kuxaꞌa o xi kuxaꞌa, aro buꞌen naa chujni, jiꞌi ruchro ixin bithikaonꞌa kain thi thetuꞌan ley ndo. 
JAS.2.12	Mexinxin nichja ra ko ncheꞌe ra jian inchin chujni jikininxinꞌa sueꞌen jie̱ ixin ley Ndo Dio binthakjan ná jian chujni ixin buthikaon ná Jesucristo. 
JAS.2.13	Ixin Ndo Dio tsiakunueꞌa chujni thiakunueꞌa inaa chujni. Ixin thi thiakunueꞌe ni chujni, sinthagacha ná are suan ná jie̱.
JAS.2.14	Jaꞌa ra xro choo ná, ja̱ chrujan thi rundachro ixin chunthia ko xruꞌin thi jian ncheꞌe, ¿a jeꞌo ixin chunthia, nchao rukjan inaa chujni narua? 
JAS.2.15	Ja̱ chrujan xan choo ná, xan nchrii o xan xii, chundaꞌa xan luntho dengaa xan ko thi jine xan, 
JAS.2.16	ko ja̱ jngujngujni ra rundache ra xan: “Jian tsjiꞌa ra; jian dinthetsii ra ko jian jinthe ra ko tsujaꞌa ra”, aro dajonꞌa ra thi rugundeꞌe xan, xruꞌin xree thi jeꞌo nichja ra. 
JAS.2.17	Jañaa kai ja̱ jeꞌo chunthia ra ko xruꞌin thi jian ncheꞌe ra, xruꞌin xree.
JAS.2.18	Aro chrujan chujni rundathjo: “Jaꞌa chunthia ngain Jesucristo, ko jaꞌan nthaꞌa thi jian.” Mexinxin tjaguꞌna: “Kexreen nchao chunthia ni ngain Jesucristo ko ncheꞌa ni thi jian, ko jaꞌan tsjaguꞌa ixin chunthia ixin thi jian nthaꞌa.” 
JAS.2.19	Ja̱ dithikaon ixin nakuaxinxon Ndo Dio jii, jaꞌa jian rincheꞌe, aro kai nchiijin dithikaon, ko xranga ixin juaxraon. 
JAS.2.20	Dariꞌa xraja; thinxin jian ixin thi chunthia ni xraago ixin thi jian ncheꞌe ni ixin ja̱ jeꞌo ruchunthia ni ko ncheꞌa ni thi jian, mee xruꞌin xree. 
JAS.2.21	Ndudaa ná Abraham kjan jian chujni ngathexin kon Ndo Dio, are binchendusen xan Isaac ko ruguen xan ngataꞌa xro ruchetaxin xan. 
JAS.2.22	¿A ubikon ixin thi bincheꞌe Abraham kjuaguxin thi chunthia? Ko thi anto chunthia xethja ko kurenthe ixin thi bincheꞌe. 
JAS.2.23	Ko jaꞌin kuꞌen ixin xethja thi ndachro Xruen Ndo Dio: “Abraham bithikaon ngain ndo, ko jeꞌe ndo ndachro ndo ixin Abraham kjan jian chujni”. Ko biꞌin xi jian dakao ndo.
JAS.2.24	Ubikon ra ixin Ndo Dio nthakjan ná jian chujni ixin thi jian nthoꞌo ná, ko jeoꞌa ixin thi chunthia ná. 
JAS.2.25	Ko xrajeꞌo kuꞌen Rahab, thi nchrii bakuchji ngain xii. ¿A jeꞌa Ndo Dio binchejian nchra ixin thi jian bincheꞌe nchra?, ixin bajon nchra nchia thi bithuꞌe ni bitsaaya ko ixin ndachro nchra ixin ujee nthiꞌá sarunthekingaxin na̱. 
JAS.2.26	Ko jañaa kai nthauꞌe ni, ja̱ koꞌa espíritu ngain nthao ndadigeꞌen nthao, jañaa kai thi chunthia ni ndadigeꞌen, ja̱ ncheꞌa ni thi jian.
JAS.3.1	Jaꞌa ra xro choo ná, ndachroꞌa ra ixin tsjé ra rinao ra rukjan ra inchin xi tjaago ixin jian nuꞌa ra ixin kain ná xro tjaago ná icha suji jie̱ suanna. 
JAS.3.2	Kain ná sathjia ná ko nthoꞌo ná thi jianꞌa. Ja̱ chrujan chujni nichja jeꞌo thi jian, chujni mee naa chujni xruꞌin jianꞌa ncheꞌe ko thixiꞌin ko ncheꞌa kain thi jianꞌa thiakuꞌen nthauꞌe. 
JAS.3.3	Jaꞌan ná dakeꞌe ná ngain ruꞌa kunxin naa chia tengathjenxin ná ba ixin sithikaon ná ba, ko jañaa sithikaon ná ba ko tsjiꞌo ná ba thi jaꞌan ná sinao ná. 
JAS.3.4	Tsjeꞌe ra kai ntha barko; maski anto yeye ntha ko rugundeꞌe ntha suji chrintho ixin tsingi ntha, aro thi dakangi ntha jeꞌo nchegunda naa ntha anto nchiin, diꞌin timón, ko yaa dithikaunxin ntha barko dikao ntha thi jeꞌe rinao. 
JAS.3.5	Jañaa kai neje ni, maski anto nchiin, aro nchao sincheꞌe tsjé thi jianꞌa. ¡Xraa naa xruꞌi anto nchiin aro tsixiꞌin tsjaaga nguixin naa ntha jié! 
JAS.3.6	Ko neje ni inchin naa xruꞌi, ko kai nchao sincheꞌe tsjé thi jianꞌa. Neje ná jii ngain nthauꞌa ná ko nchejianꞌa nguii nthauꞌa ná, ko nchao sincheꞌe ixin satho ná tangi ixin dayee juachaxiin xruꞌi dangaꞌa. 
JAS.3.7	Chujni nchao nchesancho kain kuxiigo chrintho, kunthua, kunchee ko kain kuxiigo jii ngangi ndachaon. 
JAS.3.8	Aro xruꞌin chujni nchao rukeꞌe ko runichja inchin jeꞌe rinao ixin neje ni anto jianꞌa ko xruꞌin chujni thixiꞌin keꞌe neje ko chunda xraa naa ndachikjan ko nchao nasuenxion chujni. 
JAS.3.9	Kunixin neje ná nthusayeꞌe ná Ndo Dio Ndudaa ná. Kai neje ná danchiaxin ná ixin jianꞌa tsjiꞌi inaa chujni, thi chujni binchechjian Ndo Dio inchin jeꞌe ndo. 
JAS.3.10	Kunixin xrajeꞌo ruꞌa ná nthusayexin ná Ndo Dio, ko nichja ná ixin jianꞌa tsjiꞌi inaa chujni. Jaꞌa ra xro choo ná, jaꞌan ná ichroꞌa sinthoꞌo ná jiꞌi. 
JAS.3.11	¿Anchao thi chrinxin jinda, nchao sachrjexin nda anto jní ko nda anto tsjá? 
JAS.3.12	Jaꞌa ra xro choo ná, ¿anchao naa ntha higo sinchechjian aceituna, o naa ntha uva nchao sinchechjian tho higo? Jañaa kai thi jichrinxin jinda, chroꞌa sachrjexin nda xijntha ko nda anto jní.
JAS.3.13	Ja̱ ngayaꞌa ra jii naa chujni nuꞌe jian ko thinxin jian, ncho tjaago chujni mee thi jian ncheꞌe ko tsainꞌa ñao ixin thi jeꞌe nuꞌe ko thinxin. 
JAS.3.14	Aro ja̱ suji juachjueꞌe chunda ra ngain ansean ra ko ningakuꞌen ra chujni, tainꞌa ñao ra ixin thi nuꞌa ra, ko ja̱ jañaa tencheꞌe ra, chunxinꞌa ra thi ndua. 
JAS.3.15	Ixin kain thi nuꞌa ra jiꞌi, jeꞌa ngajni thixin, jiꞌi thi tjaago juaxraxauen chujni nthiꞌi ngataꞌa nunthe ko mee juaxraxauen nchiijin. 
JAS.3.16	Ixin thi jii juachjueꞌe ko ningakuꞌen choo ná, kai jii thi thinxinꞌa choo ná ko kain thi jianꞌa. 
JAS.3.17	Aro thi jian juaxraxaon thinxin ngajni, ngain juaxraxaon mee xruꞌin jianꞌa jii ixin ncheketuꞌa chujni, thjengijna chujni chundaꞌa, tainꞌa ñao, thiakunuꞌe chujni ko jian ncheꞌe ngain kexeꞌo chujni ixin yaa dachrjexin ngain ansean. 
JAS.3.18	Ko thi chujni thjee ixin chrjuin tsunuꞌe ngain anseen icha chujni, Ndo Dio ruchjee ndo na̱ thi chrjuin tsunuꞌe ngain anseen na̱ ko sincheꞌe na̱ thi jian.
JAS.4.1	¿Thinoo thixin thi theto ra ko ningakuꞌen choo ra? Mee thixin ngain juachjueꞌe jii ngain ansean ra ko kain thi jianꞌa xraxaon ra. 
JAS.4.2	Jaꞌa ra anto chjuaꞌa ra ko rujinaunkua ra chrujan ruginthechunda ra, mexinxin duꞌen ra chujni ko teche ra ixin juachjueꞌe ko thetukoꞌo ra chujni aro chroꞌa dinthechunda ra thi rinao ra ixin danchieꞌa ra Ndo Dio. 
JAS.4.3	Ko are jaꞌa ra danchia ra, dayeꞌa ra ixin thi danchia ra jianꞌa sinchegunda ra ixin jeꞌo rinao ra thi thiakuꞌen nthauꞌa ra. 
JAS.4.4	¡Jaꞌa ra xro thjueꞌa ra ko dithikaonꞌa ra Ndo Dio! ¿Anuaꞌa ra ixin thi jian dakao thi jianꞌa jii ngain nunthe, mee ndakjan naa thi ningakuꞌen Ndo Dio? Ko ja̱ jaꞌa ra sakjiꞌo ra jian thi jianꞌa jii ngain nunthe, jaꞌa ra takjan ra chujni ningakuꞌen Ndo Dio. 
JAS.4.5	¿O a xraxaon ra ixin jeꞌa ndua thi ndachro ngain Xruen Ndo Dio: “Espíritu kuinthuꞌe Ndo Dio ngajin ná, Espíritu mee anto thjuaa ná ko chjiigo ixin jaꞌan ná”? 
JAS.4.6	Ndua Ndo Dio anto thjuaa ná ndo inchin ndachro ngain Xruen ndo: “Ndo Dio kayakuen chujni anto taꞌin ñao, aro jeꞌe thjueꞌe ko thjengijna chujni tainꞌa ñao.” 
JAS.4.7	Mexinxin dithikaon ra Ndo Dio, ko thixiꞌan ra ko ncheꞌa ra thi rinao nchiijin, ko nchiijin satsjixin ngajin ra. 
JAS.4.8	Tunchieꞌen ra ngain Ndo Dio ko jeꞌe ndo tsunchieꞌen ndo ngajin ra. Jaꞌa ra xro ncheꞌe ra thi jianꞌa, thinthuꞌe ra thi jianꞌa tencheꞌe ra. Ko jaꞌa ra, xro xraxaon ra ixin nchao sithikaon ra Ndo Dio, ko kai nchao sincheꞌe ra thi jianꞌa, ncherua ansean ra. 
JAS.4.9	Ta ra juachjaon ko xraxaon ra ixin thi jituꞌan ra, ko tsjanga ra. Ko itjanoꞌa ra ko icha jian tsjanga ra, ko ichaꞌa ra ko icha jian dinthechiꞌin ra. 
JAS.4.10	Tainꞌa ñao ra ngathexin kon Nchaa ná, ko jeꞌe sinthakjan ra chujni renthe.
JAS.4.11	Jaꞌa ra xro choo ná, nichjaꞌa ra jianꞌa ixin chujni dithikaon Jesucristo. Ixin thi nichja jianꞌa ixin jeꞌe na̱, jincheꞌe jie̱ ngain na̱. Ko chujni mee jinichja jianꞌa ixin ley kuetuꞌan Ndo Dio ko ndakjan naa chujni ncheꞌe jie̱ ko jeꞌa chujni dithikaon ley. 
JAS.4.12	Ixin jeꞌo nakua thi bajon ley, ko mee thi nchao sinchekjan chujni naa chujni narua o nchao sincheꞌe jie̱. ¿Aro kensen jaꞌa ixin sincheꞌe jie̱ ngain inaa chujni?
JAS.4.13	Thiꞌin ra jiꞌi, jaꞌa ra xro ndachro ra: “Jai o ndue satsjin ná ngain kexeꞌo naa rajna, ko nthi̱ꞌa̱ sunthe ná naa nano ko tsachji ná ko sinthukji na̱ ko sacha ná tsjé tumi.” 
JAS.4.14	Ko nuaꞌa ra keꞌe sikuꞌen ndue, ko nuaꞌa ra a xra sinthechon ra. Jaꞌa ra inchin naa ranunthe xraago nchin, kuthimejan ndaditjaan. 
JAS.4.15	Icha jian jaꞌin rundachro ra: “Ja̱ Ndo Dio sajon juachaxin sunthechon ná, nchao sinthoꞌo ná jiꞌi o jiꞌa.” 
JAS.4.16	Aro jaꞌa ra nthaxruxiꞌan ra taꞌin ñao ra ixin thi nichja ra, ko kain thi taꞌin ñao ra anto jianꞌa. 
JAS.4.17	Ko chujni nuꞌe ncheꞌe thi jian ko ncheꞌa, chujni mee jincheꞌe thi jianꞌa.
JAS.5.1	¡Thiꞌin ra jai, jaꞌa ra xro chunda ra tsjé tumi! Tsjanga ra ko tuyao ra ixin anto tangi sikuꞌan ra. 
JAS.5.2	Kain tumia ra digiꞌi chjiin, ko luntho anto renthe chunda ra ndadijine kuchii. 
JAS.5.3	Kain chia oro ko plata chunda ra digiꞌi chjiin, ko chjiin tumia ra tjaago ixin banchexinꞌa ra tumi, ko mee tsjaaga nthauꞌa ra inchin naa xruꞌi. Jaꞌa ra anto tedasintja ra tumi are uchiaon jithii nchaꞌon ndatsjexin nunthe. 
JAS.5.4	Thiꞌin ra kexreen chro chujni anto ncheniꞌi ixin kjuengeꞌa ra na̱ ꞌna xra bincheꞌe ngataon jngiꞌa ra. Ko thi anto ncheniꞌi chujni bincheꞌe xraa ra ujithiꞌin Ndo Dio, thi Nchaa ná chunda kain juachaxin. 
JAS.5.5	Jaꞌa ra ngain nunthe jiꞌi binthechunda ra kain thi anto renthe, banchetsujin ra thi binthe ra ko bincheꞌe ra kain thi binao nthauꞌa ra. Ko thi bincheꞌe ra, jeꞌo binthanthao ra ixin seꞌen ra xraa are nchaꞌon deꞌen tsjé kuleko. 
JAS.5.6	Jaꞌa ra banchia ra gueꞌen jie̱ chujni xruꞌin teka ko naguenxon ra na̱. Ko jeꞌe na̱ xruꞌin ndachro na̱ ko xrajon na̱ beꞌen na̱.
JAS.5.7	Mexinxin jaꞌa ra xro choo na, thixiꞌan ra kain thi tangi tsija Nchaa ná inaa. Jañaa inchin chujni thenga chuꞌen suan thi thenga ko chuꞌen chrin tuin thii ko chrin tuinꞌa thii. 
JAS.5.8	Mexinxin kai jaꞌa ra thixiꞌan ra kain, ko tunuꞌa ra jian ngain ansean ra ixin utuin tsii Nchaa ná inaa. 
JAS.5.9	Jaꞌa ra xro choo ná, nichjaꞌa ra jianꞌa ixin xan choo ra ko jañaa suanꞌa ra jie̱ ixin Ndo Dio, ndo ncheꞌe jie̱, ujindangii ndo nchia. 
JAS.5.10	Jaꞌa ra xro choo ná, tsjeꞌe ra kexreen kuixiꞌin kain thi tangi kuꞌen ni bagayée juajnee Ndo Dio, ni nichja ixin Nchaa ná. 
JAS.5.11	Ko jaꞌan ná nua ná ixin anto chrjuin ixin ni thixiꞌin dathuꞌe kain thi tangi. Jaꞌa ra ukuiꞌin ra kexreen Job kuixiꞌin kain thi tangi, ko kai unuꞌa ra ixin are bathuꞌe kain thi tangi mee, Nchaa ná anto tsjé chjee ixin Nchaa ná anto thiakunua ná ko chjaa ná thi dundaa ná.
JAS.5.12	Aro kain ra xro choo ná, are rundachro ra ixin chrujan sajon ra dajinꞌa ra ixin ngajni, nunthe o kexeꞌo inaa sinchexin ra. Ko are rundachro ra: “Jaan”, xruꞌin inaa ndachro ra, maski jeꞌo “jaan”; ko are rundachro ra: “Naꞌi”, kai jeꞌo ndachro ra “naꞌi”, ko jañaa Ndo Dio sincheꞌa jie̱ ngajin ra.
JAS.5.13	Ja̱ chrujan ra tedetan ra tangi, nichjeꞌe ra Ndo Dio ixin sinthjian ndo thi tangi mee. Ja̱ chrujan ra techaꞌa ra, tsjetheꞌe ra Ndo Dio. 
JAS.5.14	Ja̱ chrujan ra niꞌa ra, dayéꞌe ra ni dakuꞌen niꞌngo ixin runichjee na̱ Ndo Dio ixin ni niꞌi, ko ixin juachaxiin Nchaa ná tsinga na̱ aceite. 
JAS.5.15	Ko are chunthia ra ko sanchieꞌe ra ndo, thi niꞌi ruxingameꞌe, ko Nchaa ná sinchexrueꞌen. Ko ja̱ bincheꞌe thi jianꞌa, sitjañeꞌe thi bincheꞌe. 
JAS.5.16	Mexinxin thekiꞌin choo ra thi jianꞌa bincheꞌe ra ko nichjaxin choo ra ngain Ndo Dio ixin tsuxruaꞌan ra. Ixin chujni nichjee ndo ko jian jii ngathexin kon ndo, chunda jié juachaxin ko tuꞌen thi danchia ngain ndo. 
JAS.5.17	Elías, thi bagayée juajnee Ndo Dio, kjui naa chujni inchin jaꞌan ná ko jeꞌe anto binchetseꞌen ñao Ndo Dio ixin rukiꞌa chrin, ko juiꞌa chrin ngain nunthe nii nano ko rioꞌo. 
JAS.5.18	Ko Elías kjan binchetseꞌen ñao Ndo Dio ixin ruchjee chrin, ko kjan juii chrin inaa, ko nunthe kjan bajon nunthe thi bagajon nunthe.
JAS.5.19	Jaꞌa ra xro choo ná, ja̱ chrujan ra ndakuinthuꞌe ra thi ndua, aro inaa sinthakjan ra ngain thi ndua, 
JAS.5.20	tunuꞌa ra ixin thi nchekjan naa chujni jincheꞌe jianꞌa ngain thi ndua, jeꞌe tsajandaꞌa chujni mee tsji ngain xruꞌi dangaꞌa, ko sincheꞌe ixin Ndo Dio sinchetjaaña tsjé thi jianꞌa.
1PE.1.1	Jaꞌan Pedro na, thi kuinchieꞌe Jesucristo ixin tsjiꞌan juajnee. Kji̱n na xroon jiꞌi ixin jaꞌa ra xro judío ra xro teꞌa ra ngain nuntheꞌa ra ko dithikaon ra Jesucristo, jaꞌa ra xro te ra ngain nunthe Ponto, nunthe Galacia, nunthe Capadocia, nunthe Asia, ko nunthe Bitinia. 
1PE.1.2	Ndo Dio Ndudaa ná kuinchiaꞌa ra ndo are xra xruꞌin beꞌe. Ko Espíritu Santo ubincherua ansean ra ixin sincheꞌe ra thi thetuꞌan Jesucristo, ko kain thi jianꞌa bincheꞌe ra uxenga ꞌna kunixin jnii Jesucristo. Ko Ndo Dio anto sinthanchaon ra ko ruchjaa ra thi chrjuin tsunuꞌe ngain ansean ra.
1PE.1.3	Jaꞌan ná sunthusayeꞌe ná Ndo Dio, Ndudee Nchaa ná Jesucristo ixin Ndo Dio kuiakunuaa ná ndo ko binthakjan ná ndo inaa chujni narua ixin binchexechon ndo Jesucristo. Mexinxin chunthia ná ixin sunthechon ná ngain jeꞌe kainxin nchaꞌon. 
1PE.1.4	Ko Ndo Dio ruchjaa ná ndo thi binthakininxin ná ndo ko jithenchjiꞌan ndo nthi̱ꞌa̱ ngajni, ko mee ruxantheꞌa, chroꞌa tsumeko ko ruxentheꞌa inchin tsjo. 
1PE.1.5	Ko ixin jaꞌa ra chunthia ra ngain Ndo Dio, mexinxin jeꞌe ndo jinda ra ndo kunixin juachaxiin ndo ko kain thi ncheꞌe ndo ixin jaꞌa ra ruxethja ngain thi nchaꞌon are uchiaon ndatsjexin nunthe.
1PE.1.6	Mexinxin jai jaꞌa ra anto chaꞌa ra, maski ngain nchaꞌon teꞌi rugunda sathuꞌe ra tsjé thi anto tangi thetuꞌan ra. 
1PE.1.7	Ixin thi chunthia ra ngain Jesucristo, mee inchin chia oro ixin che chia ngakjan xruꞌi ixin jañaa turua ko xraago thi juxon chia oro. Ko thi chunthia ra icha turenthe ke oro, thi ndathjexin. Mexinxin rugunda anto tangi tsuꞌan ra ixin tsujian ra ngathexin kon Jesucristo, ko ja̱ tsixiꞌan ra kain thi tangi, jikininxin ra ixin Jesucristo runichja jian ixin jaꞌa ra ko tsusayaꞌa ra are jeꞌe tsii inaa.
1PE.1.8	Jaꞌa ra thjueꞌe ra Jesucristo maski bikonꞌa ra, ko maski jai dikonꞌa ra aro dithikaon ra ngain jeꞌe. Ko anto chaꞌa ra ngain ansean ra ko dinchiꞌa ra kexreen rundachro ra ixin anto chaꞌa ra 
1PE.1.9	ixin jaꞌa ra unuꞌa ra ixin sinthechunda ra thi chunthia ra, ko mee thi rukjan ra inaa chujni narua.
1PE.1.10	Are saꞌo, ni bagayée juajnee Ndo Dio anto kjuee na̱ ngain Xruen ndo ixin rukinxin na̱ kexreen jai jaꞌa ra kjan ra inaa chujni narua, ko banichja na̱ ixin kexreen Ndo Dio runthanchaon ra jai. 
1PE.1.11	Ko Espiritue Cristo binchenuꞌe ni bagayée juajnee Ndo Dio ixin thi tangi rukuꞌen Cristo are rukii, kuthejan rugayee jié juasaaya. Ko ni bagayée juajnee ndo anto binao na̱ rukunuꞌe na̱ ixin kensen thi Cristo ko kesa rukii. 
1PE.1.12	Aro Ndo Dio binchenuꞌe kain ni bagayée juajnee ndo ixin thi banichja na̱ jeꞌa ixin jeꞌe na̱, jeꞌe na̱ banichja na̱ ixin jaꞌan ná. Ko juajna banichja na̱, mee xrajeꞌo thi jian juajnee Jesucristo kjuagua ná chujni nichja kunixin juachaxiin Espíritu Santo juixin ngajni. Ko jiꞌi kain ángel binao runthegikon.
1PE.1.13	Mexinxin, tsjéꞌe ra jian ko xraxaon ra jian thi sincheꞌe ra, ko jañaa nchao sincheꞌe ra juxon thi jian. Ko jeꞌo chunthia ra ngain Ndo Dio ixin jeꞌe ndo sinthanchaon ra ndo ngain thi nchaꞌon are Jesucristo tsii inaa. 
1PE.1.14	Dithikaon ra thi ndachro Ndo Dio inchin chjan jian dithikaon xan ngain ni nduꞌe xan. Ko incheꞌa ra thi jianꞌa bakiakuꞌen nthauꞌa ra are xra bechunxinꞌa ra Ndo Dio. 
1PE.1.15	Mexinxin incheꞌa ra thi jianꞌa ixin jaꞌa ra ubachrjendeꞌe ra thi jianꞌa ixin Ndo Dio, ndo kuinchiaꞌa ra ko xruꞌin thi jianꞌa jii ngain anseen ndo 
1PE.1.16	inchin ndachro ngain Xruen Ndo Dio: “Thinthuꞌe ra kain thi jianꞌa ixin jaꞌan xruꞌin thi jianꞌa jii ngain ansenna.”
1PE.1.17	Ndo Dio ncheꞌe jie̱ ngain thi ncheꞌe chujni, ko jeꞌe thinchieꞌa chujni sueꞌen jie̱. Ko ja̱ ndachro ra ixin Ndo Dio mee thi Ndudaa ra, rugunda ruxraguꞌen ra ndo kainxin nchaꞌon sinthe ra ngain nunthe jiꞌi. 
1PE.1.18	Ko jaꞌa ra jian nuꞌa ra ixin Ndo Dio ikuanchrjandaꞌa ra xraruncheꞌe ra thi xruꞌin xree, inchin thi binthakuaꞌan ra ni ndo dachriꞌa ra xrachrjen. Ko kai nuꞌa ra ixin thi jianꞌa bincheꞌe ra xengaxinꞌa ꞌna kunixin thi nchao ndatsjexin, inchin chia oro o chia plata 
1PE.1.19	ixin xengaxin ꞌna kunixin jnii Jesucristo, thi anto renthe. Are Cristo beꞌen ngain ntha cruz, kundusen inchin naa kuleko thjua ko xruꞌin thi beniꞌi ba. 
1PE.1.20	Ko icha saꞌo ke rukunchjian nunthe, Ndo Dio undachro ndo ixin Cristo jañaa rukuꞌen. Ko ngain nchaꞌon teꞌi, are uchiaon undajithjexin nunthe, jeꞌe xraago ixin kjuengijna ra jaꞌa ra. 
1PE.1.21	Ko ixin Jesucristo jaꞌa ra dithikaon ra Ndo Dio, thi binchexechon Cristo ko binchesayeꞌe ndo. Mexinxin chunthia ra ko techuꞌen ra thi ruchjaa ra Ndo Dio.
1PE.1.22	Ixin juachaxiin Espíritu Santo, jaꞌa ra dithikaon ra thi ndua juajnee Ndo Dio, ko mee bincherua ansean ra. Ko jañaa ruthjueꞌe ra kain chujni chunthia Jesucristo, ko ngain ansean ra sachrjexin thi anto ruthjueꞌe choo ra. 
1PE.1.23	Jaꞌa ra kjan ra guan ra inaa, aro ijeꞌa ngain ni ndui ra, ni ndadeꞌen. Jaꞌa ra guan ra inaa ixin juajnee Ndo Dio, ndo jichon, ko juajna mee tunchrjeꞌen kainxin nchaꞌon. 
1PE.1.24	Ixin ngain Xruen Ndo Dio ndachro:
1PE.1.24	Kainxin chujni jeꞌo inchin naa ka,
1PE.1.24	ko kain thi chrjuin bancheꞌe na̱, mee inchin tsjuꞌe ka.
1PE.1.24	Ka ndaxema ka, ko tsjuꞌe ka ndadingo tsjo;
1PE.1.25	aro juajnee Ndo Dio tunchrjeꞌen kainxin nchaꞌon.
1PE.1.25	Ko juajna jiꞌi thi jian juajna xraguꞌa ra.
1PE.2.1	Mexinxin, rugunda thinthuꞌe ra kainxin thi jianꞌa inchin thi ncheyeꞌe ra chujni, thi xraa chrjuin ncheꞌe ra ixin jeꞌo dikon chujni aro nduaꞌa, thinthuꞌe ra juachjueꞌe ko kain thi chijni nduaꞌa thekin chujni. 
1PE.2.2	Ncheꞌe ra inchin chjan nandaa tunkjiꞌi; thjee ra thi ndua juajnee Ndo Dio inchin jeꞌe xan thjee xan tsjin. Ja̱ jañaa sincheꞌe ra, juajna mee sinthasuji ra ko rukjan ra inaa chujni narua. 
1PE.2.3	Ko jiꞌi tuꞌen ixin ubatsuan ra Ndo Dio, ndo, jaan, jian ndo.
1PE.2.4	Jesucristo, jeꞌe inchin naa xro jichon, thi xro ndachro chujni ixin xruꞌin xree xro, aro ngathexin kon Ndo Dio xro jiꞌi jian xro ko anto renthe xro. Mexinxin jaꞌa ra, are kunchieꞌen ra ngain Jesucristo, 
1PE.2.5	kai kjan ra inchin xro jiꞌi. Mexinxin tanchrjanda ra ixin Ndo Dio sinthagunda ra ndo ixin sinchechjian ndo naa ningue ndo ko rukjan ra tsjé daana thi jeꞌe ndo kuinchieꞌe ndo. Ko ixin Jesucristo jaꞌa ra nchao sinchendusen ra thi jian ncheꞌe ra ngain ndo ko jeꞌe ndo sayée ndo thi jaꞌa ra ncheꞌe ra. 
1PE.2.6	Ko jañaa ndachro ngain Xruen Ndo Dio:
1PE.2.6	Jaꞌan tsiin ngain rajna Jerusalén thi xro icha suji keꞌe nchia, ko xro mee naa xro jaꞌan kuinchiaa ko anto renthe xro.
1PE.2.6	Ko kain chujni ruchunthia ngain xro mee xruꞌin nchaꞌon satho na̱ juasuaxin.
1PE.2.7	Jaꞌa ra xro dithikaon ra, nuꞌa ra ixin xro mee atho renthe xro, aro ixin chujni dithikaonꞌa, dikuꞌen thi ndachro ngain Xruen Ndo Dio:
1PE.2.7	Thi xro ndachro ni thethe nchia ixin xruꞌin xree xro,
1PE.2.7	xro mee bigeꞌe xro icha renthe ke kain xro.
1PE.2.8	Ko kai ndachro ngain Xruen ndo:
1PE.2.8	Xro jiꞌi thi tunthengixin chujni, ko ncheganka na̱.
1PE.2.8	Ko jeꞌe na̱ tunthengixin na̱ ixin dithikaonꞌa na̱ thi jian juajna, ko ujañaa bikininxin tsuꞌen na̱.
1PE.2.9	Aro jaꞌa ra juxon chujni Ndo Dio kuinchieꞌe, ko jaꞌa ra danee ndo, ni sinchesayeꞌe thi rey; ko jaꞌa ra inchin rajnee Ndo Dio thi jeꞌe binchenchaon. Ko jañaa jaꞌa ra rundache ra icha chujni thi jian ncheꞌe Ndo Dio, ndo bayaxin ra ngain thi naxin xeꞌe thi binthe ra ixin jai te ra ngain xruii ndo, thi chrjuin dingasaan. 
1PE.2.10	Are icha saꞌo jaꞌa ra kjuiꞌa ra chujni rajnee Ndo Dio, aro jai jaꞌa ra uchujni rajnee ndo. Kai are icha saꞌo jaꞌa ra xruꞌin kensen bakiakunuaꞌa ra, aro jai Ndo Dio thiakunuaꞌa ra ndo.
1PE.2.11	Jaꞌa ra xro choo ná, xro anto thjuaꞌa ra, rinichja ngajin ra inchin chujni teꞌa ngain nuntheꞌe ko nchiunchjan tedathuxin na̱, nthatsaꞌan ñao ra ncheꞌa ra thi jianꞌa thiakuꞌen nthauꞌa ra ixin thi jianꞌa mee rinao sinchetjaan ansean ra. 
1PE.2.12	Jaꞌa ra tjaago ra thi jian ncheꞌe ra ngayee kain chujni dithikaonꞌa Ndo Dio. Ixin maski chujni chrjuinꞌa runichja ixin jaꞌa ra, jeꞌe na̱ sikon na̱ thi jian tencheꞌe ra ko sinchesayeꞌe na̱ Ndo Dio ngain thi nchaꞌon are jeꞌe ndo sincheꞌe ndo jie̱ ngain kain chujni.
1PE.2.13	Ko ixin dithikaon ra Nchaa ná Jesucristo, rugunda dithikaon ra kain chujni chunda juachaxin thetuꞌan nthiꞌi ngataꞌa nunthe inchin xi rey, thi thetuꞌan ko thi chunda icha jié juachaxin. 
1PE.2.14	Kai dithikaon ra kain ni thetuꞌan ruaꞌan xi rey ixin jeꞌe na̱ ncheꞌe na̱ jie̱ ngain chujni ncheꞌe jianꞌa ko tsexruxiꞌin na̱ thi chujni ncheꞌe jian. 
1PE.2.15	Ixin Ndo Dio rinao ndo ixin jaꞌa ra jian sincheꞌe ra, ko thi jian sincheꞌe ra tsejexin ra ruꞌa kain chujni xruꞌin nuꞌe ko nichjakua.
1PE.2.16	Jaꞌa ra ijeꞌa inchin chujni thetuꞌen thi jianꞌa ixin jaꞌa ra ncheꞌe ra xree Ndo Dio, ko maski jañaa xraxaon ra, jiꞌi ruchroꞌa ixin nchao sincheꞌe ra thi jianꞌa thiakuꞌen nthauꞌa ra. 
1PE.2.17	Chundeꞌe ra juasaaya kain chujni. Thjueꞌe ra kain ni choo ná ni chunthia Ndo Dio, ko chundeꞌe ra jié juasaaya ngain Ndo Dio, ko dithikaon ra thi thetuꞌan xi rey.
1PE.2.18	Jaꞌa ra, xro ncheꞌe ra xree naa xi najni, rugunda dithikaon ra kain thi thetuꞌan xa, ko jeoꞌa dithikaon ra xi najni jian ncheꞌe, kai dithikaon ra xi najni chrjuinꞌa ncheꞌe. 
1PE.2.19	Ixin Ndo Dio nchenchaon chujni thixiꞌin thi chrjuinꞌa nchekao na̱ maski jeꞌe jian ncheꞌe xree na̱. 
1PE.2.20	Aro ja̱ chrujan ra tedatho ra tangi ixin thi jianꞌa bincheꞌe ra ko maski thixiꞌan ra, xruꞌin jian tencheꞌe ra. Aro ja̱ chrujan ra jinthagatho ra na̱ tangi, maski jaꞌa ra jian bincheꞌe ra, Ndo Dio sinthanchaon ra. 
1PE.2.21	Ndo Dio binthakininxin ra tsuꞌan ra thi tangi kuꞌen Jesucristo ixin jeꞌe tsjé thi tangi bathuꞌe ixin jaꞌa ra, ko jañaa jeꞌe tjaguꞌa ra kexreen sincheꞌe ra kai. 
1PE.2.22	Jesucristo xruꞌin jianꞌa bincheꞌe ko xruꞌin nchaꞌon bincheyeꞌe chujni. 
1PE.2.23	Ko are chujni bandache na̱ jianꞌa, jeꞌe bagatheꞌa ngain na̱ kunixin thi jianꞌa. Ko are banchegetan na̱ tangi, jeꞌe banchexraonꞌa na̱ ixin runchegatho na̱ tangi kai. Icha jian jeꞌe bakinthuꞌe kain ngaa raa Ndo Dio, ndo ncheꞌe jie̱ inchin jikininxin. 
1PE.2.24	Kainxin thi jianꞌa binthoꞌo ná, Jesucristo ukjuenga ꞌna are benganito ngain ntha cruz; ko jañaa jaꞌan ná nchao rukinthuꞌe ná kain thi jianꞌa ko jeꞌo thi jian runthoꞌo ná. Ko jeꞌe bikaon ko tangi kuꞌen ixin jañaa jaꞌan ná kuxruaan ná. 
1PE.2.25	Are icha saꞌo jaꞌa ra bakji ra inchin thi kuleko digichrue, aro jai ukjan ra ngain Jesucristo ko jeꞌe dakuꞌan ra inchin naa thi thingaria kuleko ko thjengijna ra.
1PE.3.1	Kai jaꞌa ra xro nchrii ra, are usinthekoꞌo ra xixiꞌa ra, dithikaon ra thi tsetuꞌan ra xa, ixin ja̱ xradithikaonꞌa xa juajnee Jesucristo, jeꞌe xa sithikaon xa ixin thi jian sincheꞌe ra ko rugundaꞌa tsjaguꞌe ra xa 
1PE.3.2	ixin jeꞌe xa sikon ra xa inchin naa nchrii jian ncheꞌe ko nchesayeꞌe nchra Ndo Dio. 
1PE.3.3	Ko thi chrjuinxin te ra, sikonꞌa ni jeꞌo ngama ra ixin dinchejijin jaa ra anto najni, o ixin tethia ra chia oro o ixin tengaꞌa ra luntho anto renthe. 
1PE.3.4	Icha jian thi chrjuin te ra mee thi chrjuin juaxraxaon seꞌe ngain ansean ra ko xruꞌin nchaꞌon tsjexin. Ko mee ruchro ixin jaꞌa ra naa nchrii chrjuin nuꞌe ko jian ncheꞌe nchra, ko jiꞌi anto renthe ngathexin kon Ndo Dio. 
1PE.3.5	Ixin are usee, kain nchrii bechunthia ngain Ndo Dio, jañaa chrjuin bancheꞌe nchra, ko bakjaago nchra thi chrjuin bagithikaon nchra xixiꞌi nchra. 
1PE.3.6	Jañaa bincheꞌe Sara ixin bithikaon nchra Abraham. Ko Sara banchegiꞌin Abraham, “suixin nchana.” Ko jaꞌa ra rukjan ra inchin xeꞌen Sara ja̱ sincheꞌe ra thi jian ko xruꞌin ruxraguꞌen ra.
1PE.3.7	Kai jaꞌa ra, xro xixiꞌi nchra, rugunda chrjuin thinxiꞌin ra nchra ko chundeꞌe ra nchra juasaaya inchin jikininxin nchra ixin jeꞌe nchra maski sujiꞌa nchra aro Ndo Dio kai ubinchekininxin nchra ixin kjan nchra inaa chujni narua thi xruꞌin nchaꞌon tsjexin, jañaa inchin kjan ra jaꞌa ra. Ko ja̱ jañaa sincheꞌe ra, Ndo Dio, jaan, tsiꞌin ndo thi jaꞌa ra sanchieꞌe ra ndo.
1PE.3.8	Ko rugunda xrajeꞌo juaxraxaon ruchunda ra kain ra, ko thiakunueꞌe choo ra, ko thjueꞌe choo ra xraa nakua ndudaꞌa ruchunda ra. Thjengijna ra chujni ko jian dakjiꞌo ra na̱. 
1PE.3.9	Thjengexinꞌa ra thi jianꞌa ncheꞌe chujni ngajin ra, kai thjengexinꞌa ra thi jianꞌa nichja na̱ ngajin ra. Icha jian danchieꞌe ra Ndo Dio sinchenchaon na̱ ixin jeꞌe ndo kuinchiaꞌa ra ndo ixin sinthanchaon ra ndo. 
1PE.3.10	Ixin ngain Xruen Ndo Dio ndachro:
1PE.3.10	Thi chujni ngain anseen dachrjexin ixin rinao seꞌe jian ko sikon chrjuin sathuꞌe kain nchaꞌon tsii,
1PE.3.10	rugunda tsangi runichjakuaꞌa thi jianꞌa,
1PE.3.10	ko runichjaꞌa thi jeꞌa ndua.
1PE.3.11	Rugunda isincheꞌa thi jianꞌa ko sincheꞌe jeꞌo thi jian;
1PE.3.11	ko tsjee kexreen tsunuꞌe chrjuin ngain anseen, ko jamee sincheꞌe kainxin nchaꞌon.
1PE.3.12	Ixin Nchaa ná tsjeꞌe ko jinda chujni ncheꞌe jian
1PE.3.12	ko jeꞌe thiꞌin are nichjee na̱,
1PE.3.12	aro kain thi chujni ncheꞌe jianꞌa, Nchaa ná tuñao ngain na̱.
1PE.3.13	¿Kensen sincheꞌe jianꞌa ngajin ra, ja̱ kainxin nchaꞌon sincheꞌe ra thi jian? 
1PE.3.14	Aro anto chrjuin ja̱ tangi tuꞌan ra ixin ncheꞌe ra thi jian. Xruꞌin kensen xraguꞌen ra ko tanchrjandaꞌa ra ixin seꞌe juaxraon ngajin ra. 
1PE.3.15	Icha jian nchesayeꞌe ra Cristo ngain ansean ra ixin jeꞌe Nchaa ná, ko kain nchaꞌon tunuꞌa ra jian keꞌe satheꞌe ra ngain kain chujni sanchangiꞌa ra ko chrjuin datheꞌe ra na̱ ko duñaunkuaꞌa ra ngain na̱, are sanchiangiꞌa ra unda chunthia ra Cristo. 
1PE.3.16	Ko jañaa ncheꞌe ra thi jian ko tunuꞌa ra chrjuin ngain ansean ra ixin jamee kain chujni nichja jianꞌa ixin jaꞌa ra xro chunthia ra Cristo, jeꞌo na̱ tsusuee na̱ ixin thi jeꞌe na̱ nichja na̱. 
1PE.3.17	Icha jian dathuꞌe ra thi tangi ixin tencheꞌe ra thi jian, ja̱ Ndo Dio jañaa dajon ndo juachaxin, ke tedathuꞌe ra thi tangi ixin tencheꞌe ra thi jianꞌa.
1PE.3.18	Ixin Cristo beꞌen ko kjuenga ꞌna nakua nthiꞌa thi jianꞌa jaꞌan ná nthoꞌo ná. Cristo xruꞌin jianꞌa bincheꞌe, aro jeꞌe tangi kuꞌen ixin jaꞌan ná xro nthoꞌo ná jianꞌa, ko jañaa binthachaan ná ngain Ndo Dio. Ko nthauꞌe Cristo tangi kuꞌen ko beꞌen, aro ixin Espíritu, jeꞌe kjan xechon. 
1PE.3.19	Ko ixin Espíritu jiꞌi, jeꞌe kjui ngain thi biaxiꞌin kain espiritue ni ndadigeꞌen ixin bindachro ixin ubacha. 
1PE.3.20	Ko espíritu teꞌi, kjui espiritue ni bithikaonꞌa Ndo Dio ngain nchauen Noé. Are Noé binchechjian arca, Ndo Dio chuꞌen ixin kain chujni rugithikaon na̱, aro bithikaonꞌa na̱ ko jeꞌo jni chujni bixiꞌin na̱ ngain arca ko benꞌa na̱. 
1PE.3.21	Ko jinda mee ruchro thi digithe ni jai; ko thi digithe ni jai mee jeꞌa ixin dantsjeꞌe kitja ngama nthauꞌa ná. Jiꞌi ruchro ixin kjuathexin ná Ndo Dio ixin jian sunthe ná ngathexin kon ndo ixin jaꞌan ná ukjan ná inaa chujni narua ixin Jesucristo xechon, 
1PE.3.22	ko jeꞌe sakuajiin nthi̱ꞌa̱ ngajni ko tabeꞌe ngain rajianxiin Ndo Dio ko jeꞌe thetuꞌen kain ángel ko kain thi thetuꞌan ko chunda juachaxin nthi̱ꞌa̱ ngajni.
1PE.4.1	Jañaa, inchin anto tangi kuꞌen Jesucristo ngain nthauꞌe, jañaa jaꞌa ra kai xraxaon ra ixin rugunda setan ra tangi. Ixin thi chujni detan tangi ngain nthauꞌe ixin chunthia ngain Jesucristo, chujni mee incheꞌa thi jianꞌa, 
1PE.4.2	ko kain nchaꞌon xra seꞌe na̱ ngain nunthe jiꞌi jeꞌo sincheꞌe na̱ thi rinao Ndo Dio, ko isincheꞌa na̱ thi jianꞌa rinao nthauꞌe na̱. 
1PE.4.3	Jaꞌa ra anto see bincheꞌe ra thi nchexruxiꞌin kain chujni dithikaonꞌa Ndo Dio ixin anto bancheꞌe ra thi jianꞌa bakiakuꞌen nthauꞌa ra, bakuan ra, bakiin ra kiai ixin banchexin ra tsjé thi jianꞌa, ko thi icha jianꞌa bancheꞌe ra ixin banchesayeꞌe ra diuchjan dikunchjianxin xro o nthaa. 
1PE.4.4	Ko jai kain chujni bakuankoꞌo ra ko bakato ra ixin bancheꞌe ra thi jianꞌa, jeꞌe na̱ thinxinꞌa ná unda jaꞌa ra incheꞌa ra kain yaa, mexinxin nichja na̱ jianꞌa ixin jaꞌa ra. 
1PE.4.5	Aro jeꞌe na̱ rundachro na̱ thi bincheꞌe na̱ ngain Ndo Dio, ndo sincheꞌe jie̱ kain chujni xrajichon ko kain chujni undabeꞌen. 
1PE.4.6	Mexinxin Cristo kjuague chujni undabeꞌen thi jian juajna ixin kuthimejan Ndo Dio sincheꞌe jie̱ ngain na̱ inchin dueꞌen jie̱ kain chujni ko espiritue na̱ seꞌe ngain ndo.
1PE.4.7	Ujitunchiaon nchaꞌon ndatsjexin kainxin thi jii. Mexinxin xraxaon ra jian kain thi ncheꞌe ra ko nichjeꞌe ra Ndo Dio kain nchaꞌon. 
1PE.4.8	Ko thi icha rugunda sincheꞌe ra, mee thi anto ruthjueꞌe choo ra ixin thi thjueꞌe choo ni, jiꞌi nchetjaaña tsjé thi jianꞌa ncheꞌe ni. 
1PE.4.9	Are chujni siji nchiandui ra, chrjuin dayéꞌe ra na̱ ko nichjakuaꞌa ra ixin jeꞌe na̱. 
1PE.4.10	Ndo Dio chjaa ra jejee xra ixin tsjengijna choo ra. Ko thi xra bithuanxin ra sincheꞌe ra, jian ncheꞌe ra xra. 
1PE.4.11	Ja̱ chrujan chujni nichja, ncho nichja inchin ndachro juajnee Ndo Dio; ko thi sincheꞌe xra, ncho ncheꞌe xra kunixin juachaxin bayéxin ngain Ndo Dio. Ko kain thi jian sincheꞌe ra, ncheꞌe ra ixin tsusayeꞌe Ndo Dio ixin thi bincheꞌe Jesucristo, ko jeꞌe jikininxin ixin kain chujni sinchesayeꞌe ko jikininxin kain juachaxin kainxin nchaꞌon. Jamee tsuꞌen.
1PE.4.12	Kain ra xro choo ná, xro anto thjuaꞌa ra, xraonꞌa ra are anto tangi tedathuꞌe ra ixin jañaa tuꞌen kain chujni chunthia Jesucristo, ko xraonꞌa ra ixin thi jituꞌan ra ixin jeꞌa thi xranaꞌa tuꞌen chujni inchin jaꞌa ra. 
1PE.4.13	Icha jian chaꞌa ra are tsuꞌan ra thi anto tangi, inchin kuꞌen Jesucristo ixin jañaa icha ruchaꞌa ra are sikon ra tsii Jesucristo inaa kunixin thi chrjuin ko jié juachaxiin. 
1PE.4.14	¡Anto chrjuin ixin jaꞌa ra are chujni chrjuinꞌa nichja na̱ ixin chunthia ra Jesucristo! ixin Espíritu Santo, thi anto jian, jii ngajin ra. Ko jeꞌe na̱ nichja na̱ jianꞌa ixin Espíritu Santo, aro jaꞌa ra tenchesayeꞌe ra Espíritu. 
1PE.4.15	Ko ja̱ chrujan ra sathuꞌe ra tangi, jeꞌa ixin guꞌen ra naa chujni, o ixin kueꞌe ra, o ixin anto jianꞌa ncheꞌe ra o kai ixin bixinthe ra ngain chijnii inaa chujni. 
1PE.4.16	Aro ja̱ chrujan ra tedatho ra tangi ixin dithikaon ra Cristo, tusuaꞌa ra ixin mee, icha jian thexruxiꞌin ra Ndo Dio ixin dithikaon ra ngain Cristo.
1PE.4.17	Ujuii nchaꞌon ixin Ndo Dio tsexiꞌin sincheꞌe jie̱ ngain chujnii ndo, ko ja̱ ngajin ná jithexinxin ndo jincheꞌe jie̱, ¿mee kexreen tsuꞌen are sincheꞌe ndo jie̱ ngain chujni dithikaonꞌa juajnee ndo? 
1PE.4.18	Ixin ja̱ chujni ncheꞌe jian tangi rukjan na̱ inaa chujni narua, ¿mee kexreen tsuꞌen chujni dithikaonꞌa ko ncheꞌe thi jianꞌa? 
1PE.4.19	Mexinxin xro tedatho ra tangi ixin ncheꞌe ra thi rinao Ndo Dio, xrancheꞌe ra thi jian ko dakee ra ansean ra ngaa raa ndo, ndo binthachjian ná ko ncheꞌe ndo kain thi ndachro ndo.
1PE.5.1	Nthatsaan ñao kain ni dakuꞌen ni niꞌngo ixin jaꞌan kai naa chujni dakuꞌen ni niꞌngo xraa jeꞌe na̱, ko bikon thi anto tangi kuꞌen Jesucristo, ko kai sariꞌi ngain thi chrjuin tsununxian ná Jesucristo are tsii inaa. 
1PE.5.2	Dakuꞌen ra chujni dithikaon Ndo Dio, ni dakji ngain ningua ra, xraa ni thingaria kuleko ixin jaꞌa ra bituꞌan ra xra jiꞌi. Ko ncheꞌa ra xra ixin tedituꞌan ra o ixin thiakuꞌen ra sacha ra tumi. Icha jian ncheꞌe ra xra ixin ngathe ansean ra sachrjexin ixin rinao ra sincheꞌe ra xra, ixin jañaa rinao Ndo Dio. 
1PE.5.3	Ncheꞌa ra inchin chujni jeꞌo rinao tsetuꞌan xraa naa xi najni. Icha nchao jaꞌa ra ncheꞌe ra thi jian ixin jañaa tsangi na̱ sincheꞌe na̱ thi jian. 
1PE.5.4	Ko jañaa are tsii Jesucristo, thi thetuꞌen kain ni dakuꞌen chujnii jeꞌe, jaꞌa ra sayéꞌe ra naa thi anto chrjuin ko xruꞌin nchaꞌon tsjexin.
1PE.5.5	Ko jañaa kai jaꞌa ra xro xan xii ra, dithikaon ra ni chunda juachaxin, ni dakuꞌen ni niꞌngo. Kain ra rugunda sachrjexin ngain ansean ra ixin sithikaon choo ra ixin ngain Xruen Ndo Dio ndachro:
1PE.5.5	Ndo Dio tuñao ngain chujni taꞌin ñao,
1PE.5.5	aro thjengijna ndo chujni xraxaonꞌa ixin anto jian.
1PE.5.6	Mexinxin tainꞌa ñao ra ko dithikaon ra thi jié juachaxin chunda Ndo Dio, ko jeꞌe ndo sinthasayaꞌa ra ndo ngain nchaꞌon jikininxin. 
1PE.5.7	Thinthuꞌe ra ngain Ndo Dio kain juachjaon chunda ra ixin jeꞌe ndo kain nchaꞌon dakuꞌan ra ndo.
1PE.5.8	Xraxaon ra jian thi sincheꞌe ra ko dinthe ra suji ixin nchiijin, thi ningakuꞌan ra, rideꞌe xraa naa kuleón anto jituñao ko rithjee ba kensen nasinenxin ba. 
1PE.5.9	Jaꞌa ra dithuaxinꞌa ra sinthaxraon ra nchiijin, icha nchao chunthia ra jian ngain Ndo Dio, ixin jaꞌa ra unuꞌa ra ixin kain xan choo ra chunthia Jesucristo te nguii nunthe tedetan xan tangi inchin jaꞌa ra. 
1PE.5.10	Ko are utsjexin setan ra nchin tangi, Ndo Dio, ndo anto thikunuaa ná, ndo baya̱ꞌa ra ixin sinthe ra ngain ndo kainxin nchaꞌon ixin chunthia ra ngain Jesucristo, jeꞌe ndo sinthakjan ra ndo jian chujni, sinthakinxin ra ndo jian, sinthasuji ra ndo ko sincheꞌe ndo ixin sachrjendeꞌa ra nthiee ndo. 
1PE.5.11	Ko jeꞌe Ndo Dio tsetuꞌan ndo kainxin nchaꞌon. Jamee tsuꞌen.
1PE.5.12	Silvano, naa xan choo ná ko chunxin xan ixin jian dithikaon xan Jesucristo, jeꞌe xan kjuengijna na xan kji̱n na xroon jiꞌi. Ko ngain xroon jiꞌi jaꞌan rindathjo ra kexreen sincheꞌe ra ko tsunuꞌa ra ixin Ndo Dio binthanchaon ra ixin anto thjuaꞌa ra ndo. Mexinxin thinthueꞌa ra nthiee ndo.
1PE.5.13	Kain chujni dithikaon Jesucristo, ni te ngain rajna Babilonia, thi ni Ndo Dio kuinchieꞌe inchin kuinchiaꞌa ra ndo jaꞌa ra, kain ni teꞌi ruaꞌan ra na̱ juajna, ko kai Marcos thi xraa xanꞌna. 
1PE.5.14	Chjeꞌe choo ra juajna inchin kukuan ná xro thjueꞌe choo ná.
1PE.5.14	Ko kain ra xro dithikaon ra Jesucristo, Ndo Dio ruchjaa ra thi chrjuin tsunuꞌe ngain ansean ra. Jamee tsuꞌen.
2PE.1.1	Jaꞌan Simón Pedro na, naa ni ncheꞌe xree Jesucristo, ko kai kuinchieꞌe na ixin thjiꞌan juajnee. Jaꞌan rikji̱n na xroon jiꞌi ngajin ra xro chunthia ra Jesucristo, ko anto chrjuin thi chunthia ra, thi jaꞌan ná kai chunthia ná ixin Ndo Dio ko Jesucristo, thi kjuejngijna ná, jian ndo ngajin ná. 
2PE.1.2	Ko jaꞌan danchiaa Ndo Dio sinthanchaon ra ko ruchjaa ra thi chrjuin sinchekunuꞌe ngain ansean ra ixin thi uchunxin ra Ndo Dio ko Nchaa ná Jesucristo.
2PE.1.3	Ndo Dio chjaa ná ndo kunixin juachaxiin ndo kain thi rugundaa ná ixin sinthusayeꞌe ná ndo ko sinthoꞌo ná thi rinao ndo. Ndo Dio chjaa ná kain jiꞌi are binthagatsuan ná ndo Jesucristo, thi bayáa ná kunixin juachaxiin ko ixin thi anto jian ncheꞌe. 
2PE.1.4	Ko ixin thi ruchjaa ná ndo jiꞌi, jañaa bayéxin ná thi undachro ndo ixin ruchjaa ná ndo, ko thi chjaa ná ndo anto renthe, ko jañaa nchao rukjan ra xraa Ndo Dio ko jeꞌa xraa chujni ncheꞌe jianꞌa ngain nunthe jiꞌi ixin thi jianꞌa xraxaon na̱ nchetjanjin icha chujni. 
2PE.1.5	Mexinxin jeoꞌa ruchunthia ra Jesucristo kai rugunda sincheꞌe ra thi jian, kuthimejan rugunda seꞌe ngajin ra thi jian juaxraxaon chjaa ra Jesucristo, 
2PE.1.6	kuthimejan rugunda ixin sincheꞌa ra thi rinao nthauꞌa ra, kuthimejan rugunda anto tsixinꞌa ra ko sincheꞌa ra inchin rinao nthauꞌa ra, kuthimejan rugunda anto tsixiꞌan ra kain, kuthimejan rugunda sinchesayeꞌe ra Ndo Dio, 
2PE.1.7	kuthimejan rugunda sinao ra choo ra, kuthimejan rugunda ndua ruthjueꞌe choo ra inchin thjuaa ná Ndo Dio.
2PE.1.8	Ja̱ nuꞌa ra kain jiꞌi ko jian ncheꞌe ra, jaꞌa ra rukjan ra chujni jian ncheꞌe xra, ko jeꞌa xraa chujni kunxon dithikaon Nchaa ná Jesucristo. 
2PE.1.9	Aro thi chujni ncheꞌa kain jiꞌi, chujni mee inchin naa chujni dikonꞌa, o inchin chujni dikonꞌa jian. Chujni mee ndatjañeꞌe ixin uxenga ꞌna kain thi jianꞌa jeꞌe na̱ bincheꞌe na̱ are saꞌo. 
2PE.1.10	Mexinxin jaꞌa ra xro choo ná, unchao ixin Ndo Dio ubayaꞌa ra ndo ko ukuinchiaꞌa ra ndo, anchee rugunda sincheꞌe ra thi undathjo ra ndo, ko ja̱ sincheꞌe ra jiꞌi, xruꞌin nchaꞌon tsinthuꞌe ra thi jian. 
2PE.1.11	Ko jañaa nchao sayéꞌe ra jié juachaxin ixin sixiꞌin ra ko sinthe ra kainxin nchaꞌon ngain thi thetuꞌan Nchaa ná Jesucristo, thi kjuengijna ná.
2PE.1.12	Mexinxin jaꞌan xrasinthaxraxaꞌon ra kain jiꞌi, maski jaꞌa ra unuꞌa ra ko idachrjendeꞌa ra thi ndua chunxin ra. 
2PE.1.13	Jaꞌan tununa ixin jai ke xrarichon, xrarugunda sinthaxraxaꞌon ra kain jiꞌi, 
2PE.1.14	ixin jaꞌan ununa ixin tuin sachrjexin nthauꞌa na jiꞌi, jañaa inchin Nchaa ná Jesucristo ndachjejin na. 
2PE.1.15	Aro jaꞌan sinthaꞌa ixin jaꞌa ra xraruxraxaon ra kain thi ukjuaguꞌa ra, maski isariꞌa ngain nunthe jiꞌi.
2PE.1.16	Jaꞌan ná binthakuaꞌan ra ixin kexreen juii Jesucristo ko ixin thi jié juachaxin jeꞌe chunda, ko mee jeꞌa naa chijni nchechjian ko nichjakua chujni, ixin jaꞌan ná jmakon ná bikunxin ná thi jié juachaxin jeꞌe chunda. 
2PE.1.17	Jaꞌan ná bikon ná are Ndo Dio Ndudaa ná binchesayeꞌe ndo Jesucristo. Ko ngajni kuinxin ni thee ndo ko ndachro ndo: “Jiꞌi thi Xanꞌna anto thjuaa ko anto chaꞌna ixin jeꞌe xan.” 
2PE.1.18	Jaꞌan ná kuian ná thi tha juixin ngajni are tatekiꞌan ná Jesucristo ngain jna kunchaon.
2PE.1.19	Kai chunda ná inaa thi renthe, ko mee thi juajnee Ndo Dio, thi dikji̱n kain ni bagayée juajnee ndo. Ko jaꞌa ra jian ncheꞌe ra ixin thiꞌin ra juajna mee, ixin juajna mee inchin naa xruꞌi nchengasaan are naxin xeꞌe ko xra nchengasaan are uchiaon chriꞌin nchaꞌon, ko Jesucristo inchin kunutse jié chriꞌin are nduuyo ixin nchengasaan ngain ansean ra. 
2PE.1.20	Saꞌo rinaꞌo ixin tsinxin ra jian ixin xruꞌin ni bagayée juajnee Ndo Dio nchao rundachro na̱ keꞌe ruchro juajna, ja̱ jeꞌe ndo rukjengijnaꞌa na̱. 
2PE.1.21	Ixin ni bagayée juajnee ndo banichjaꞌa inchin jeꞌe na̱ baxraxaon na̱ ixin jeꞌe na̱ nichja na̱ inchin Espíritu Santo bandache na̱.
2PE.2.1	Aro kai are saꞌo ngayee chujni Israel binthe chujni bandachro ixin bagayée na̱ juajnee Ndo Dio aro nduaꞌa. Ko jañaa kai ngayaꞌa ra seꞌe chujni tsjaago thi jeꞌa ndua, ko jimao sinthakuaꞌan ra na̱ thi jeꞌa jian, ko rundachro na̱ ixin jeꞌa Jesucristo thi kjuenga ꞌna kain thi jianꞌa ncheꞌe chujni. Ko jañaa jeꞌe na̱ icha daka ndasitjaan na̱ ngain thi jianꞌa. 
2PE.2.2	Ko tsjé chujni sincheꞌe na̱ thi jianꞌa ncheꞌe ni teꞌi, ko ixin jeꞌe na̱, chujni runichja na̱ thi jianꞌa ixin thi jian juajnee Jesucristo. 
2PE.2.3	Ko chujni teꞌi anto thiakuꞌen na̱ tumi, mexinxin sinthakuaꞌan ra na̱ thi nduaꞌa ixin jañaa sachaxin na̱ tumi ngajin ra. Aro Ndo Dio usee ndachro ndo ixin jeꞌe na̱ suji sueꞌen na̱ jie̱, ko utsii nchaꞌon ixin jeꞌe na̱ sayée na̱ thi tekininxin na̱.
2PE.2.4	Ndo Dio binchetjañeꞌa kain ángel bincheꞌe jianꞌa ngain ndo, ko ruaꞌan ndo ángel teꞌi ngain thi xruꞌi dangaꞌa ko nthi̱ꞌa̱ techruaxin kunixin chia ngain thi naxin xeꞌe. Ko Ndo Dio kuenchjiꞌan kain ángel teꞌi nthi̱ꞌa̱, sithjaja thi nchaꞌon are jeꞌe ndo sincheꞌe ndo jie̱. 
2PE.2.5	Ko ngain nchauen Noé Ndo Dio binchetjañeꞌa ndo chujni binthe are mee. Jeꞌe ndo ruaꞌan ndo jinda nguixin nunthe ixin binchetjaan kain chujni jianꞌa ko binchexeꞌe ndo jeꞌo Noé ko yaato chujnii Noé. Noé benꞌa are mee ixin jeꞌe bincheꞌe jian ko bandache chujni ixin runcheꞌe na̱ jian kai, aro jeꞌe na̱ bithikaonꞌa na̱. 
2PE.2.6	Ko kai Ndo Dio bincheꞌe ndo jie̱ ngain rajna Sodoma ko rajna Gomorra ko kjuaaga ndo rajna ko juxon ntheeso bithuꞌe. Ko jañaa kuꞌen ixin kain chujni te jai tsunuꞌe na̱ keꞌe tuꞌen chujni ncheꞌe jianꞌa. 
2PE.2.7	Aro Ndo Dio binchexeꞌe Lot ngain rajna Sodoma ixin jeꞌe kjui xii jian ngathexin kon ndo, ko jeꞌe chrjuinꞌa bakunuꞌe are bagikon kain thi jianꞌa bancheꞌe kain ni Sodoma. 
2PE.2.8	Lot, kjui naa xii jian are beꞌe ngayee chujni teꞌi, ko chrjuinꞌa bakunuꞌe ngathe anseen are bagikon ko bakiꞌin kain thi jianꞌa bancheꞌe kain chujni mee. 
2PE.2.9	Ko jiꞌi tjagua ná ixin Ndo Dio nuꞌe ndo thjengijna ndo ko tanchrjandaꞌa ndo ngain thi jianꞌa chujni dithikaon juajnee ndo. Aro kain chujni jianꞌa sinchegayée ndo na̱ thi jikininxin na̱ ngain thi nchaꞌon are jeꞌe ndo sincheꞌe ndo jie̱.
2PE.2.10	Ndo Dio icha suji sincheꞌe ndo jie̱ ngain thi chujni kainxin nchaꞌon dithuexin ncheꞌe kain thi jianꞌa thiakuꞌen nthauꞌe, ko ningakuꞌen juachaxiin Nchaa ná Jesucristo, ko atho cha thiꞌin na̱ ko anto taꞌin ñao na̱ ko xraonꞌa na̱ are nichjangii na̱ kain ni chunda juachaxin nthiꞌi ngain nunthe ko nthi̱ꞌa̱ ngajni. 
2PE.2.11	Ko kain angeel Ndo Dio, maski techunda jié juachaxin, aro dinthexraon ixin chrjuinꞌa runichja ko sinthencheꞌe jie̱ ngain chujni teꞌi, nthi̱ꞌa̱ ngathexin kon Ndo Dio.
2PE.2.12	Aro chujni jianꞌa teꞌi te na̱ inchin kuxiigo thinxinꞌa. Ko jeꞌo guan ba ixin nasuenxon na̱ ba. Jamee tuꞌen kain chujni teꞌi. Jeꞌe na̱ nichja na̱ jianꞌa ixin thi thinxinꞌa na̱. Mexinxin jeꞌe na̱ sinthegeꞌen na̱ inchin kuxiigo teꞌi. 
2PE.2.13	Jeꞌe na̱ anto tangi tsuꞌen na̱ ixin nchegatho na̱ tangi icha chujni. Jeꞌe na̱ tuenao na̱ ixin anto chrjuin tunuꞌe na̱ are ncheꞌe na̱ thi jianꞌa. Ko chujni teꞌi naa juasuaxin na̱ ko chijni na̱ are te na̱ ngajin ra ngain kiaa ra ko chee na̱ ixin thi jianꞌa ncheꞌe na̱.
2PE.2.14	Kain nchrii dikon na̱ juxon xraxaon na̱ ixin sejuakaꞌo na̱ nchra, chujni teꞌi tunchrjenꞌa na̱ ncheꞌe na̱ thi jianꞌa. Ko ncheyeꞌe na̱ chujni nchiunchjan dithikaon ngain Jesucristo. Ko juxon xraxaon na̱ kexreen sincheyeꞌe na̱ icha chujni ixin sachaxin na̱ tumi. Chujni teꞌi jikininxin na̱ tangi tsuꞌen na̱. 
2PE.2.15	Kai tadichrue na̱ ko inueꞌa na̱ thinoo ridinte na̱ ixin takuinthuꞌe na̱ thi nthiꞌá jian. Ko ni teꞌi xrajeꞌo ncheꞌe na̱ inchin bincheꞌe profeta biꞌin Balaam, xi tsiꞌi naa thi biꞌin Beor, ko Balaam binao rugachaxin tumi kunixin thi jianꞌa runcheꞌe. 
2PE.2.16	Aro jeꞌo kuluchuꞌe Balaam nichja ba inchin naa chujni ixin binchesatheꞌe ba ixin jeꞌe runcheꞌe thi jianꞌa. Ko thi nichja ba ikuanchrjandaꞌa Balaam ixin runcheꞌe thi jianꞌa xraxaon.
2PE.2.17	Kain chujni mee, te inchin thue xruꞌin jinda teria, ko kai te inchin thjui rugajon chrin aro chrintho sadikauka thjui. Ndo Dio undachro ndo ixin kain chujni mee kainxin nchaꞌon sinthe na̱ ngain thi xruꞌi dangaꞌa ko ngain thi anto naxin xeꞌe. 
2PE.2.18	Ko xraa anto chrjuin nichja na̱ ko taꞌin ñao na̱ are nichja na̱ thi xruꞌin xree, ko ixin thi jianꞌa ncheꞌe na̱ ko xraxaon na̱, ncheyeꞌe na̱ chujni nandaa bithikaon ko rinaoꞌa sincheꞌe thi jianꞌa. 
2PE.2.19	Chujni jianꞌa teꞌi ndache na̱ icha chujni ixin nchao sincheꞌe na̱ thi jeꞌe na̱ sinao na̱ ko xruꞌin ley tsetuꞌen na̱. Aro jeꞌe na̱ te na̱ inchin thi chujni jichria ixin chroꞌa thinthuꞌe na̱ thi jianꞌa. Ko kain chujni chroꞌa thinthuꞌe thi jianꞌa, ndakjan na̱ ni ncheꞌe xree thi jianꞌa mee. 
2PE.2.20	Ko ja̱ chujni teꞌi ibancheꞌa na̱ thi jianꞌa jii ngain nunthe jiꞌi ixin ubithikaon Nchaa ná Jesucristo, thi kjuengijna na̱, ko ja̱ xra rukjan na̱ sincheꞌe na̱ thi jianꞌa mee inaa, jeꞌe na̱ icha jianꞌa kjan na̱. 
2PE.2.21	Icha jian ja̱ jeꞌe na̱ rugatsuanꞌa na̱ thi jian juajnee Jesucristo, ke jai, ubatsuan na̱ ko ncheꞌa na̱ thi ukuetuꞌan Jesucristo ngain na̱. 
2PE.2.22	Aro jañaa ncheꞌe na̱ ixin dikuꞌen thi ndachro na̱: “Kunia kjan ba jine ba thi tunkjan ba, ko kukuchi thjexin tsinda ba, ko kjan ba chrinduakjan ba ndanchetjaꞌo inaa.”
2PE.3.1	Jaꞌa ra xro choo ná, xro anto thjuaꞌa ra, jiꞌi xroon yuxin kji̱n na ngajin ra, ko ngain kayui xroon jaꞌan tsjé ndathjo ra ixin kexreen sincheꞌe ra ixin rinaꞌo ixin jaꞌa ra jeꞌo ruxraxaon ra thi jian. 
2PE.3.2	Xraxaon ra thi ndachro ni bagayée juajnee Ndo Dio, ko thi kuetuꞌan Jesucristo ngain ni kuinchieꞌe ixin binthakuaꞌan ra na̱ thi kuetuꞌan Nchaa ná Jesucristo, thi binthakjan ná inaa chujni narua.
2PE.3.3	Aro rinaꞌo ixin jaꞌa ra tsunuꞌa ra jiꞌi: Are uchiaon tsii nchaꞌon are Jesucristo tsii inaa, seꞌe chujni tsjanuanka Ndo Dio, ko sincheꞌe na̱ kain thi jianꞌa jeꞌe na̱ ruxraxaon na̱. 
2PE.3.4	Ko rundachro na̱: “¿Kesa tsuꞌen thi ndachro Cristo ixin jeꞌe rukii inaa? Utsjé ni chujnia ná xrachrjen undabeꞌen na̱, ko jai kain xrajeꞌo jii, inchin are nakuexinxon beꞌe nunthe.” 
2PE.3.5	Chujni teꞌi nchexon na̱ ndatjañeꞌe na̱ ixin are nakuexinxion beꞌe kain, Ndo Dio jeꞌo kuetuꞌan ndo ko nunthe ko ngajni kunchjian, ko are binchenunxin ndo nche xema, jeꞌo ndachro ndo ncho chjeeya jinda. 
2PE.3.6	Ko kai binchegunda ndo nda mee ixin binchetjanxin ndo nunthe beꞌe are saꞌo. 
2PE.3.7	Aro jai ngajni ko nunthe jichuꞌen ixin ruche kunixin xruꞌi are Ndo Dio jamee tsetuꞌan ndo. Ko nchaꞌon mee sincheꞌe ndo jie̱ ngain kain chujni, ko sinchetjaan ndo kainxin chujni jianꞌa.
2PE.3.8	Ko tjañaꞌa ra, jaꞌa ra xro choo ná, ixin Nchaa ná naa nchaꞌon, mee inchin naa no̱ nano, ko thi naa no̱ nano inchin nakua nchaꞌon ixin jeꞌe. 
2PE.3.9	Ko jeꞌa ixin Ndo Dio anto jitunchrjeꞌen ixin sincheꞌe ndo thi ndachro ndo, inchin xraxaon kanxion chujni. Thi jituꞌen ixin jeꞌe ndo nuꞌe ndo chuꞌen ndo ko jeꞌe ndo chuꞌen ndo ixin rinao ndo ixin xruꞌin chujni sitjaan ngathe xruꞌi, ko kain na̱ rukjan na̱ ko sithikaon na̱ ngain ndo.
2PE.3.10	Aro ngain thi nchaꞌon rukjan Jesucristo, tsuꞌen xraa are dixinthe ni xicheꞌe are naxin xeꞌe. Kuthimejan ngajni ruxanthe ko chujni ruxraon are tsiꞌin na̱ thi anto suji sathe, ko kain thi dikon ni jii ngajni ruche kunixin xruꞌi ko kai nunthe ruchekaꞌo nunthe kain thi jii ngain nunthe.
2PE.3.11	Ko jañaa sitjanxin kain thi jii, mexinxin, ¿a jeꞌa icha jian jeꞌo ncheꞌe ra thi thetuꞌan Ndo Dio ko nchesayeꞌe ra ndo, 
2PE.3.12	ko chuꞌen ra thi nchaꞌon rukjan Nchaa ná? Ngain nchaꞌon mee ngajni ruche kunixin xruꞌi ko thi dikon ni jii ngajni satanga kunixin thee xruꞌi. 
2PE.3.13	Aro jaꞌan ná ruchuꞌen ná ngajni narua ko nunthe narua thi ndachro Ndo Dio ixin ruchjaa ná ndo, ko nthi̱ꞌa̱ jeꞌo thi chrjuin ko thi jian seꞌe.
2PE.3.14	Mexinxin, jaꞌa ra xro choo ná xro anto thjuaꞌa ra, xro techuꞌen ra sikuꞌen kain jiꞌi, tsjeꞌe ra kexreen ncheꞌe ra ixin seꞌe thi chrjuin tunuꞌe ngain ansean ra. Ko are tsii Ndo Dio, tencheꞌe ra thi jian ko xruꞌin thi jianꞌa seꞌe ngajin ra. 
2PE.3.15	Xraxaon ra jian ixin Nchaa ná Jesucristo nuꞌe chuꞌen ixin jeꞌe rinao ke kain ná rukjan ná inaa chujni narua thi xruꞌin nchaꞌon tsjexin. Jañaa inchin dikji̱ꞌan ra xan choo ná xan anto thjueꞌe ná, xan Pablo, thi kji̱n juajna bajon Ndo Dio ngain jeꞌe xan. 
2PE.3.16	Ngain kain xroon dikji̱ꞌan ra Pablo ndathjo ra kain jiꞌi, maski jii kanxion thi dikji̱n tangi tsinxin ni. Mexinxin chujni xruꞌin nuꞌe ko chujni xra jianꞌa dithikaon Jesucristo chroꞌa thinxin na̱, ko ixin xruꞌin thinxin na̱ tjaago na̱ thi jeꞌa ndua, ko jañaa kai thentuxiꞌin na̱ ikanxion thi jitaxin ngain Xruen Ndo Dio. Ko ixin thi ncheꞌe na̱, jeꞌo na̱ thjee na̱ ixin Ndo Dio sinchetjaan na̱.
2PE.3.17	Jaꞌa ra xro choo ná, xro anto thjuaꞌa ra, jai unuꞌa ra kain jiꞌi, mexinxin tsjeꞌe ra jian ixin xruꞌin chujni jianꞌa sinthayaꞌa ra, ixin ja̱ sinthayaꞌa ra na̱, sincheꞌe ra inchin jeꞌe na̱ ko ndarutjañaꞌa ra thi jian dithikaon ra Cristo. 
2PE.3.18	Icha nchao tanchrjanda ra ixin thi kuangi ná ko thi thjuaa ná Jesucristo, thi Nchaa ná binthakjan ná inaa chujni narua, sinthakjan ná chujni jian. ¡Jeꞌe jikininxin ixin kain chujni sinchesayeꞌe jai ko kainxin nchaꞌon! Jamee tsuꞌen.
1JN.1.1	Kji̱ꞌan ra ixin thi ubeꞌe are nakuexinxon kunchjian nunthe, thi kuian ná, thi bikunxin jmakon ná, thi anto jian tsjaa ná, ko kathe ná kunixin rana ná. Ko jiꞌi thi thekiꞌan ra ixin Jesús thi juajna nchegechon ni. 
1JN.1.2	Ko Jesús kununxin ko jaꞌan ná bikon ná ko nichja ná ixin jeꞌe kununxin. Ko jaꞌan ná nthanuꞌa ra ixin nchao sinthechon ni ko xruꞌin nchaꞌon ndaseꞌen ni ko jiꞌi ubeꞌe ngain Ndudaa ná ko kai jaꞌan ná kununxin na ná. 
1JN.1.3	Ko jaꞌan ná undathjo ra thi jaꞌan ná bikon ná ko thi jaꞌan ná kuian ná, ixin jaꞌa ra ko jaꞌan ná xrajeꞌo juaxraxaon sunthechunda ná, jañaa inchin jaꞌan ná te ná ngain Ndo Dio Ndudaa ná ko ngain Jesucristo, thi Xeꞌen ndo. 
1JN.1.4	Ko jiꞌi kji̱n ná ixin jañaa anto ruchee ansean ra inchin chee ansenna ná.
1JN.1.5	Ko Jesucristo kjuagua ná juajnee ko mee thi jaꞌan ná tendathjo ra kaxon ixin Ndo Dio thi nchengasaan ko ngain jeꞌe xruꞌin naxin xeꞌe jii. 
1JN.1.6	Ja̱ ndachro ná ixin te ná ngain Ndo Dio, ko tenthoꞌo ná thi jianꞌa, jaꞌan ná nthuyaxon ná ko nthuꞌa ná thi ndua kjuagua ná juajnee Ndo Dio. 
1JN.1.7	Ko are jaꞌan ná te ná ngain thi dingasaan, jañaa inchin Ndo Dio jii ngain thi dingasaan, are mee jaꞌa ra ko jaꞌan ná xraa nakua chujni ná ko jnii Jesucristo, thi Xeꞌen Ndo Dio, ntharua ná ixin kainxin thi jianꞌa juinthoꞌo ná.
1JN.1.8	Ja̱ ndachro ná ixin xruꞌin thi jianꞌa juinthoꞌo ná, jaꞌon ná nthuyeꞌe ná ansean ná ko xruꞌin thi ndua jii ngajin ná. 
1JN.1.9	Ja̱ tsendueꞌen ñao ná ngain Ndo Dio ixin thi jianꞌa juinthoꞌo ná, jeꞌe ndo ncheꞌe ndo thi ndachro ndo ixin jian ndo, mexinxin sinthatjañaa ná ko sintharua ná ndo ixin kain thi jianꞌa juinthoꞌo ná. 
1JN.1.10	Aro ja̱ rundachro ná ixin xruꞌin thi jianꞌa juinthoꞌo ná, tendachro ná ixin Ndo Dio ncheyaxon ndo ko juajnee Ndo jiꞌa ngajin ná.
1JN.2.1	Jaꞌa ra inchin xan nchinnchinchjanꞌna, rikji̱ꞌan ra kain jiꞌi ixin jañaa xruꞌin thi jianꞌa sincheꞌe ra. Aro ja̱ chrujan ra xro ncheꞌe ra thi jianꞌa, chunda ná naa thi runichjaxin ná ngathexin kon Ndudaa ná ko mee Jesucristo, thi jian. 
1JN.2.2	Jesucristo xrajon beꞌen ixin thi jianꞌa binthoꞌo ná, ko jeoꞌa ixin thi jianꞌa jaꞌan ná binthoꞌo ná, kai ixin thi jianꞌa ncheꞌe kain chujni jii ngataꞌa nunthe.
1JN.2.3	Are duthikaon ná thi thetuꞌan Ndo Dio, are mee nua ná ixin jaꞌan ná ubatsuan ná jeꞌe ndo. 
1JN.2.4	Aro ja̱ chrujan chujni ndachro: “Jaꞌan chunxin Ndo Dio”, ko dithikaonꞌa thi thetuꞌan ndo, chujni mee ncheyaxon ko nduaꞌa thi jeꞌe ndachro. 
1JN.2.5	Aro thi chujni ncheꞌe thi thetuꞌan Ndo Dio, chujni mee jian tjaago kexreen Ndo Dio thjueꞌe ndo chujni; ko jañaa nua ná ixin ndua te ná ngain Ndo. 
1JN.2.6	Ko chujni ndachro ixin jii ngain Ndo Dio, chujni mee rugunda sincheꞌe thi jian inchin bincheꞌe Jesucristo.
1JN.2.7	Jaꞌa ra xro choo ná, xruꞌin inaa thi narua thetuꞌan Ndo Dio rikji̱ꞌan ra, jaꞌan jeꞌo rikji̱n na thi bituꞌan ra are atho see ko are nakuexinxon ra bithikaon ra, ko thi atho see bituꞌan ra jiꞌi, yaa thi jai kuiꞌin ra. 
1JN.2.8	Aro maski jamee, thi jaꞌan rikji̱ꞌan ra inchin inaa thi narua thetuan Ndo Dio, ko tununxin thi ndua ngain Jesucristo ko ngajin ra ixin thi naxin xeꞌe beꞌe ngajin ra ndajiditjaan ko ujinchengasaan thi ndua xruꞌi.
1JN.2.9	Thi chujni ndachro ixin jeꞌe jii ngain thi dingasaan, aro jeꞌe ningakuꞌen xan choo, chujni jiꞌi xrajii ngain thi naxin xeꞌe. 
1JN.2.10	Aro thi thjueꞌe xan choo, jii ngain thi dingasaan ko jeꞌe xruꞌin chujni sinchekunthengixin. 
1JN.2.11	Aro thi ningakuꞌen xan choo, jeꞌe jii ko jixradeꞌe ngain thi naxin xeꞌe, ko nueꞌa thinoo sathji ixin thi naxin xeꞌe tanchrjandaꞌa dikon.
1JN.2.12	Jaꞌa ra xan nchinnchinchjanꞌna, rikji̱ꞌan ra ixin Jesucristo ubindatjañaꞌa ra thi jianꞌa bincheꞌe ra. 
1JN.2.13	Jaꞌa ra xro ndudaꞌa ra, jaꞌan rikji̱n ngajin ra ixin ubatsuan ra thi ubeꞌe are kainxin kuexiꞌin kunchjian. Rikji̱ꞌan ra jaꞌa ra xro xra xan xii ra, ixin ukjueꞌe ra cha nchiijin. Rikji̱ꞌan ra jaꞌa ra xro xan nchinnchinchjan ra ixin batsuan ra Ndudaa ná. 
1JN.2.14	Jaꞌan kji̱n na ngajin ra xro ndudaꞌa ra ixin ubatsuan ra Jesucristo thi ubeꞌe are kainxin kuexiꞌin kunchjian. Kai kji̱n na ixin jaꞌa ra xro xra xan xii ra ixin suji ra ko juajnee Ndo Dio jii ngajin ra, ko ukjueꞌe ra cha nchiijin.
1JN.2.15	Thjueꞌa ra thi jianꞌa ncheꞌe chujni jii ngain nunthe ko thjueꞌa ra kain thi jii ngain nunthe. Ja̱ chrujan chujni thjueꞌe thi jii ngain nunthe, chujni mee tjaguꞌa thi thjuaa ná Ndo Dio. 
1JN.2.16	Kain thi jianꞌa nchenthuxiꞌin ni chujni jii ngain nunthe, jeꞌa ngain Ndudaa ná thixin, mee thixin ngain chujni jii ngataꞌa nunthe ko thi jianꞌa nchexruxiꞌin nthauꞌa ná: Thi dukon ná ko xraa rujinaunka ná ruchunda ná ko thi anto taꞌin ñao ná ixin thi techunda ná. Kain jiꞌi nchenthuxiꞌin ni thi jianꞌa jii ngataꞌa nunthe. 
1JN.2.17	Ko nunthe thinga ndajithjexin kunixin kain thi jianꞌa jii ngain nunthe, aro thi chujni ncheꞌe thi thetuꞌan Ndo Dio sechon kainxin nchaꞌon.
1JN.2.18	Jaꞌa ra xan nchinnchinchjanꞌna, ute ná ngain thi nchaꞌon undatsjexin nunthe, ko kuiꞌin ra ixin rukii thi ningakuꞌen Jesucristo, ko ukununxin tsjé thi ningakuꞌen Jesucristo. Mexinxin nua ná ixin te ná ngain thi nchaꞌon undatsjexin nunthe. 
1JN.2.19	Ko chujni teꞌi bachrjeyexin na̱ ngayaa ná, aro jeꞌe na̱ jeꞌa chujnia ná. Ja̱ rukji chujnia ná rugithuꞌe na̱ ngajin ná. Aro jiꞌi kuꞌen ixin bikunxin ni ixin chujni teꞌi jeꞌa chujnia ná.
1JN.2.20	Aro Cristo chjaa ra Espíritu Santo, mexinxin kain ra chunxin ra thi ndua. 
1JN.2.21	Ko rikji̱n na ngajin ra ko jeꞌa ixin ruchunxinꞌa ra thi ndua, jaꞌan kji̱n na ixin uchunxin ra thi ndua, ko thi chunxin thi ndua chroꞌa runichja thi nduaꞌa.
1JN.2.22	¿Ko kensen nichja thi nduaꞌa? Thi ndachro ixin Jesús jeꞌa Cristo, thi ruaꞌan Ndo Dio, jiꞌi thi ningakuꞌen Jesucristo ko ndachro ixin Jesucristo ko Ndo Dio jeꞌa Dio. 
1JN.2.23	Kain chujni ndachro ixin Jesucristo jeꞌa Dio kai chunxinꞌa Ndo Dio; aro thi chujni ndachro ixin Jesucristo Xeꞌen Ndo Dio, kai Ndo Dio jii ngain chujni jiꞌi.
1JN.2.24	Mexinxin thenchjiꞌan ra ngain ansean ra thi jian juajna kuiꞌin ra are nakuexinxon ra bithikaon ra. Ko ja̱ kuenchjiꞌan ra ngain ansean ra juajna jiꞌi, kainxin nchaꞌon sinthe ra ngain Ndudaa ná ko ngain Xeꞌen Ndo. 
1JN.2.25	Ko Jesucristo ndachro ixin xruꞌin nchaꞌon seꞌen ná.
1JN.2.26	Jaꞌan kji̱n na jiꞌi ixin jii chujni rinao sinthayaꞌa ra. 
1JN.2.27	Aro jaꞌa ra chunda ra Espíritu Santo chjaa ra Jesucristo, mexinxin xruꞌin chujni rugunda sinthakuaꞌan ra, ixin jeꞌo Espíritu Santo sinthakuaꞌan ra kain ko thi jeꞌe sinthakuaꞌan ra, mee thi ndua ixin jeꞌe tjaguꞌa thi nduaꞌa. Ko dinthe ra ngain Cristo inchin binthakuaꞌan ra Espíritu Santo.
1JN.2.28	Jaꞌa ra xro xan nchinnchinchjanꞌna, dinthe ra ngain Jesucristo, ixin jañaa are rukjan tsii, nchao ruchunthia ná ko ruchundaꞌa ná juasuaxin ngathexin kon. 
1JN.2.29	Jai unuꞌa ra ixin Jesucristo ncheꞌe jian, mexinxin rugunda tsunuꞌa ra ixin kain chujni dithikaon ko ncheꞌe thi jian, kain chujni mee uxeꞌen Ndo Dio.
1JN.3.1	Tsjexin ra, Ndudaa ná anto thjuaa ná ndo, mexinxin nthagiꞌin ná ndo xeꞌen ndo, ko jaan, ndua xeꞌen Ndo Dio ná. Mexinxin thi chujni dithikaonꞌa Jesucristo chunxinꞌa ná na̱, ixin jeꞌe na̱ xra datsuanꞌa na̱ Ndo Dio. 
1JN.3.2	Jaꞌa ra xro choo ná, xro anto thjuaꞌa ra, ndua jai jaꞌan ná uxeꞌen Ndo Dio ná, aro xra xraguꞌa kexreen sunthe ná. Aro nua ná ixin are Jesucristo tsii inaa, jaꞌan ná sunthe ná inchin jeꞌe ixin sukon ná jeꞌe inchin jeꞌe jii. 
1JN.3.3	Ko thi chujni chunthia jiꞌi, chujni mee turua na, jañaa inchin Jesucristo rua.
1JN.3.4	Aro chujni ncheꞌe thi jianꞌa, dithikaonꞌa thi kuetuꞌan Ndo Dio, ko thi dithikaonꞌa ni Ndo Dio mee thi jianꞌa. 
1JN.3.5	Jaꞌa ra nuꞌa ra ixin Jesucristo juii ngataꞌa nunthe ixin bantsjaa ná kain thi jianꞌa nthoꞌo ná ko nua ná ixin jeꞌe xruꞌin thi jianꞌa ncheꞌe. 
1JN.3.6	Mexinxin kain chujni te ngain Cristo ncheꞌa thi jianꞌa, aro kain chujni ncheꞌe thi jianꞌa, chujni teꞌi xradatsuanꞌa na̱ ko chunxinꞌa na̱ Jesucristo. 
1JN.3.7	Jaꞌa ra xan nchinnchinchjanꞌna, dithuaxinꞌa ra ixin chujni sinthayaꞌa ra: Chujni ncheꞌe jian, chujni mee dithikaon Ndo Dio ko jian na̱ inchin Jesucristo jian. 
1JN.3.8	Aro thi chujni ncheꞌe thi jianꞌa, chujni mee chujnii nchiijin ixin are nakuexinxon beꞌe nunthe, nchiijin jianꞌa bincheꞌe. Ko Jesucristo, Xeꞌen Ndo Dio, juii xan ixin binchexanthe xan thi jianꞌa ncheꞌe nchiijin.
1JN.3.9	Kain chujni dithikaon Ndo Dio, jeꞌe na̱ thjee na̱ ixin isincheꞌa na̱ thi jianꞌa ixin ncheꞌe na̱ inchin Ndo Dio kuetuꞌan, mexinxin isincheꞌa na̱ inchin icha chujni ixin ukjan na̱ xeꞌen Ndo Dio. 
1JN.3.10	Jaꞌin satsuanxin ná kensen xeꞌen Ndo Dio ko kensen xeꞌen nchiijin ixin kaxeꞌo chujni ncheꞌa thi jian ko rinaoꞌa xan choo, chujni mee jeꞌa chujnii Ndo Dio.
1JN.3.11	Thi juajna kuiꞌin ra are nakuexinxon ra bithikaon ra ruchro jiꞌi: Ruthjueꞌe choo ná. 
1JN.3.12	Sunthoꞌa ná inchin Caín ixin jeꞌe kjui chujnii nchiijin ixin naguenxon xan choo. ¿Ko unda naguenxon xan? Ixin Caín bancheꞌe thi jianꞌa ko xan choo bancheꞌe xan thi jian.
1JN.3.13	Jaꞌa ra xro choo ná, xraonꞌa ra ja̱ chujni dithikaonꞌa Jesucristo ningakuꞌan ra. 
1JN.3.14	Jaꞌan ná nua ná ixin iteꞌa ná ngain thi ndadeꞌen ni ko jai nua ná ixin techon ná ixin thjueꞌe ná xan choo ná, aro thi thjueꞌa xan choo xra jii ngain thi ndadeꞌen ni. 
1JN.3.15	Ko thi ningakuꞌen xan choo, jiꞌi xraa thi duen chujni, ko jaꞌa ra nuꞌa ra ixin naa thi duen chujni chroꞌa rukjan inaa chujni narua ko sechon kain nchaꞌon. 
1JN.3.16	Ko jiꞌi datsuanxin ná thi thjuaa ná Ndo Dio, ixin Jesucristo xrajon beꞌen ngain ntha cruz ixin jaꞌan ná, jañaa kai, jaꞌan ná ruxrajon ná seꞌen ná ixin xan choo ná. 
1JN.3.17	Are naa chujni chunda tumi ko sikon naa xan choo rugundeꞌe xan kensen tsjengijna xan ko chujni chunda tumi tsiakunueꞌa xan, ¿kexreen nchao rundachro ni ixin jii thi thjueꞌe ni Ndo Dio ngain? 
1JN.3.18	Jaꞌa ra xan nchinnchinchjanꞌna, jeoꞌa rundachro ná ixin thjueꞌe ná xan choo ná, icha nchao tsjengijna ná xan, ko jañaa sikon ni ixin ndua thjueꞌe ná xan choo ná.
1JN.3.19	Ko jiꞌi nuanxin ná ixin jaꞌan ná chujnii thi ndua, ko jian nua ná ixin sunthe ná ngathexin kon Ndo Dio. 
1JN.3.20	Ko maski ansean ná tjangia ná ixin chrujan thi jianꞌa binthoꞌo ná, aro Ndo Dio icha jié ndo ke ansean ná ko jeꞌe ndo nuꞌe ndo kainxin. 
1JN.3.21	Jaꞌa ra xro choo ná, xro anto rinaꞌo, are ansean ná xruꞌin tjangia ná, ndua techunthia ná ngain Ndo Dio, 
1JN.3.22	ko Ndo Dio ruchjaa ná kainxin thi sanchieꞌe ná ndo, ixin duthikaon ná thi thetuꞌan ndo ko nthoꞌo ná thi nchexruxiꞌin ndo. 
1JN.3.23	Ko jeꞌe ndo thetuꞌan ndo ixin suthikaon ná ngain Jesucristo thi Xeꞌen ndo, ko ruthjueꞌe choo ná inchin Jesucristo ukuetuꞌan. 
1JN.3.24	Ko thi chujni dithikaon thi kuetuꞌan Ndo Dio, chujni mee te na̱ ngain ndo ko Ndo Dio jii ngain na̱. Ko jaꞌin nua ná ixin jeꞌe ndo jii ndo ngajin ná ixin chunda ná Espíritu Santo thi jeꞌe ndo chjaa ná ndo.
1JN.4.1	Jaꞌa ra xro choo ná, xro anto thjuaꞌa ra, dithikaonꞌa ra kain chujni rundachro ixin nichja kunixin juachaxiin Espiritue Ndo Dio. Icha jian danchiangiꞌi ra na̱ thi jian nuꞌa ra jaꞌa ra ko jañaa sikunxin ra a chunda na̱ Espiritue Ndo Dio ixin ngain nunthe jii tsjé chujni ndachro ixin nichja juajnee Ndo Dio aro nduaꞌa. 
1JN.4.2	Ko jaꞌin satsuan ra chujni chunda Espiritue Ndo Dio ixin kain chujni chunda Espiritue ndo ndachro ixin Jesucristo juii ko biguan inchin naa xii, chujni jiꞌi chunda Espiritue Ndo Dio. 
1JN.4.3	Aro thi chujni ndachro ixin Jesús biguanꞌa inchin naa xii, chujni mee chundaꞌa Espíritu thixin ngain Ndo Dio, ko ningakuꞌen Jesucristo. Ko jaꞌa ra ukuiꞌin ra ixin espíritu mee tsii ko ujii ngataꞌa nunthe.
1JN.4.4	Jaꞌa ra xro xan nchinnchinchjanꞌna, jaꞌa ra uchujnii Ndo Dio ra ko ukjueꞌe ra cha chujni ncheeya ko nduaꞌa nichja juajnee Ndo Dio ixin thi jii ngajin ra icha tsjé juachaxin chunda ke thi jii ngain ni ningakuꞌen Jesucristo. 
1JN.4.5	Chujni nichja thi nduaꞌa, chujnii nunthe jiꞌi, mexinxin chujni teꞌi dithikaon choo na̱. 
1JN.4.6	Ko jaꞌan ná chujnii Ndo Dio ná, ko chujni chunxin ndo thiꞌin na̱ thi ndache ná na̱. Aro thi jeꞌa chujnii ndo, ni mee thinꞌa na̱ thi ndache ná na̱. Ko jañaa satsuan ná chujni chunda Espiritue thi ndua ko kexeꞌe chujni chunda thi espíritu ncheyeꞌe chujni.
1JN.4.7	Jaꞌa ra xro choo ná, ruthjueꞌe choo ná ixin thi thjueꞌe choo ni thixin ngain Ndo Dio ko kain thi thjueꞌe chujni, chujni mee xeꞌen Ndo Dio ko chunxin ndo. 
1JN.4.8	Ko thi chujni thjueꞌa icha chujni, chujni mee chunxinꞌa Ndo Dio ixin Ndo Dio thjueꞌe ndo chujni. 
1JN.4.9	Ko jaꞌin kjuaguxin Ndo Dio thi thjuaa ná ndo ixin ruaꞌan ndo thi nakuaxinxon Xeꞌen ndo ngataꞌa nunthe ko ixin jeꞌe xan sunthechunxin ná ko xruꞌin nchaꞌon seꞌen ná. 
1JN.4.10	Ko thi thjuaa ná Ndo Dio, ruchroꞌa ixin jaꞌan ná thjueꞌe ná ndo, aro ixin jeꞌe ndo thjuaa ná ndo, mexinxin ruaꞌan ndo Xeꞌen ndo bigeꞌen xan ixin kain thi jianꞌa binthoꞌo ná.
1JN.4.11	Jaꞌa ra xro choo ná, xan anto rinaꞌo, ja̱ Ndo Dio jañaa thjuaa ná ndo, kai jaꞌan ná ruthjueꞌe choo ná. 
1JN.4.12	Xra xruꞌin chujni dikon Ndo Dio, aro ja̱ thjueꞌe choo ná, Ndo Dio jii ngayaa ná. Ko thi thjuaa ná Ndo Dio dikon ni are jaꞌan ná thjueꞌe ná xan choo ná. 
1JN.4.13	Ko jiꞌi nuanxin ná ixin te ná ngain Ndo Dio ko jeꞌe ndo jii ndo ngajin ná, ixin chjaa ná ndo Espíritu Santo. 
1JN.4.14	Ko jaꞌan ná bikon ná ko ndachrjan ná ixin Ndo Dio ruaꞌan ndo Xeꞌen ndo ixin tsjengijna ndo kain chujni jii ngataꞌa nunthe. 
1JN.4.15	Kexeꞌo chujni satsuan ko rundachro ixin Jesús, jaan Xeꞌen Ndo Dio, Ndo Dio jii ngain chujni jiꞌi ko jeꞌe jii ngain ndo.
1JN.4.16	Ko batsuan ná ko nua ná ixin Ndo Dio thjuaa ná ndo. Ixin Ndo Dio thjueꞌe kain chujni, ko thi thjueꞌe chujni kai jii ngain Ndo Dio ko Ndo Dio jii ngain jeꞌe. 
1JN.4.17	Ko thi thjuaa ná Ndo Dio dikon ni jian ngayaa ná ixin ngain nchaꞌon suan jie̱, tsunchieꞌen ná ko ruchunthia ná ixin binthoꞌo ná inchin bincheꞌe Cristo nthiꞌi ngataꞌa nunthe. 
1JN.4.18	Ko thi jian thjueꞌe choo ni thjengijna ni ixin ideꞌa juaxraon ixin thi jian thjueꞌe choo ni nchekjín juaxraon. Ko thi thjueꞌa chujni chunda juaxraon sueꞌen jie̱ ixin xra tangiꞌa kexreen ruthjueꞌe chujni.
1JN.4.19	Jaꞌan ná thjueꞌe ná Ndo Dio ixin jeꞌe ndo thjuaa ná ndo saꞌo. 
1JN.4.20	Ja̱ chrujan chujni ndachro: “Jaꞌan thjuaa Ndo Dio”, aro ningakuꞌen xan choo, chujni jiꞌi ncheyaxon. Ko thi thjueꞌa xan choo, xan dikon, ¿kexreen ruthjueꞌe Ndo Dio, thi jeꞌe xradikonꞌa? 
1JN.4.21	Ko Ndo Dio kuetuan ná: thi chujni thjueꞌe Ndo Dio kai ruthjueꞌe xan choo.
1JN.5.1	Kain chujni dithikaon ixin Jesús thi Cristo, chujni teꞌi xeꞌen Ndo Dio, ko kain chujni thjueꞌe Ndudaa ná kai thjueꞌe na̱ kain xeꞌen ndo. 
1JN.5.2	Ko are jaꞌan ná thjueꞌe ná Ndo Dio ko duthikaon ná thi thetuan ná ndo, jiꞌi nuanxin ná ixin thjueꞌe ná chujni dithikaon Jesucristo. 
1JN.5.3	Thi thjueꞌe ná Ndo Dio, ruchro ixin sinthoꞌo ná thi thetuꞌan ndo, ko thi thetuꞌan ndo tangiꞌa. 
1JN.5.4	Kain chujni kjan xeꞌen Ndo Dio, dacha ngain thi jianꞌa jii ngataꞌa nunthe. Ko thi chunthia ná ngain Jesucristo mee thi nthagacha ná ngain thi jianꞌa jii ngataꞌa nunthe. 
1JN.5.5	Thi chujni dithikaon ixin Jesús Xeꞌen Ndo Dio, chujni jiꞌi thi dacha ngain thi jianꞌa jii ngataꞌa nunthe.
1JN.5.6	Are juii Jesucristo ngain nunthe, jeꞌe guan kunixin jni ko jinda; ko jeoꞌa jinda guanxin, kai guanxin kunixin jni ko jinda. Ko Espíritu ndachro ixin jiꞌi ndua ko Espíritu nichja thi ndua. 
1JN.5.7	Ko ngajni jii nii ni ndachro thi ndua: Ndo Dio, Jesucristo, ko Espíritu Santo, ko kanio ni jiꞌi nakua na̱. 
1JN.5.8	Ko nii thi nichja thi ndua ngataꞌa nunthe: ko mee Espíritu Santo, jinda, ko jni, ko kanio jiꞌi xrajeꞌo chro. 
1JN.5.9	Jaꞌan ná dithikaꞌon ná thi ndachro chujni, aro thi ndachro Ndo Dio icha renthe ixin nichja ndo ixin Xeꞌen ndo. 
1JN.5.10	Ko thi chujni dithikaon ngain Xeꞌen Ndo Dio, chujni mee dithikaon ngain anseen, thi ndachro ndo. Ko thi dithikaonꞌa ndo nchekaxin ndo ixin nichja ndo thi nduaꞌa ixin dithikaonꞌa thi ndachro Ndo Dio ixin Xeꞌen ndo. 
1JN.5.11	Ko jiꞌi thi ndua ndachro Ndo Dio: Jeꞌe ndo nthagechon ná ko xruꞌin nchaꞌon seꞌen ná ko thi dinthechon ni, jii ngain Jesucristo. 
1JN.5.12	Chujni dithikaon Xeꞌen Ndo Dio techon ná ko xruꞌin nchaꞌon seꞌen na̱; ko chujni dithikaonꞌa Xeꞌen ndo, techonꞌa na̱ ngathexin kon ndo.
1JN.5.13	Jaꞌan jiꞌi kji̱n na ixin jaꞌa ra xro dithikaon ra Jesucristo thi Xeꞌen Ndo Dio ixin tsunuꞌa ra ixin utechon ra ko xruꞌin nchaꞌon seꞌen ra.
1JN.5.14	Ko jaꞌin chunthiaxin ná ngain Ndo Dio ixin ja̱ chrujan danchieꞌe ná ndo inchin jeꞌe ndo rinao ndo, jeꞌe ndo thiꞌin ndo. 
1JN.5.15	Ko ja̱ nua ná ixin Ndo Dio thiꞌin ndo kain nthiꞌá nichjee ná ndo, kai nua ná ixin uchunda ná thi banchieꞌe ná ndo.
1JN.5.16	Ja̱ chrujan thi sikon naa xan choo jincheꞌe xan thi jianꞌa, aro thi jianꞌa jincheꞌe xan xranchekininxinꞌa seꞌen, nchetseꞌen ra ñao Ndo Dio ixin jeꞌe xan ko Ndo Dio tsajandaꞌa xan seꞌen xan. Ko jiꞌi ndachrjan ixin thi ncheꞌe thi jianꞌa xranchekininxinꞌa seꞌen. Ko jii thi jianꞌa ncheꞌe ni ko nchekininxin ni ndaseꞌen ni ko tsji ni ngathe xruꞌi, ko jaꞌan tendathjo ra ixin inchetsenꞌa ra ñao Ndo Dio ixin chujni jiꞌi. 
1JN.5.17	Ko kain thi ndakuaꞌa ncheꞌe ni, jiꞌi jianꞌa, aro jii thi jianꞌa xranchekininxinꞌa ni seꞌen ni.
1JN.5.18	Nua ná ixin thi kjan xeꞌen Ndo Dio, ncheꞌa thi jianꞌa, ixin Jesucristo, Xeꞌen Ndo Dio dayakuꞌen ko nchiijin katheꞌa.
1JN.5.19	Nua ná ixin jaꞌan ná xeꞌen Ndo Dio ná ko kain chujni jii nguixin nunthe, nchiijin thetuꞌen na̱.
1JN.5.20	Kai nua ná ixin Xeꞌen Ndo Dio juii xan ngataꞌa nunthe ko chjaa ná xan jian juaxraxaon ixin satsuanxin ná thi ndua Ndo Dio. Ko te ná ngain thi ndua, ko mee Jesucristo Xeꞌen Ndo Dio. Ko jiꞌi thi ndua Ndo Dio thi chjaa ná thi techunxin ná ko xruꞌin nchaꞌon seꞌen. 
1JN.5.21	Jaꞌa ra xro xan nchinnchinchjanꞌna xan anto rinaꞌo, nchesayeꞌa ra thi jeꞌa Ndo Dio. Jañaa tsuꞌen.
2JN.1.1	Jaꞌan thi dakuan ni niꞌngo, ko kji̱n na xroon jiꞌi ngain ni xrathe ngain niꞌngo kuinchieꞌe Ndo Dio. Ko nduaxin thjuaa niꞌngo ko jeoꞌa jaꞌan, kai kain ni batsuan thi ndua, 
2JN.1.2	ko thi ndua jii ngain ansean ná seꞌe ngajin ná kainxin nchaꞌon. 
2JN.1.3	Ko Ndo Dio Ndudaa ná kunixin Jesucristo Xeꞌen ndo sinthanchaon ra ko tsiakunuaꞌa ra ndo ko ruchjaa ra ndo thi chrjuin tsunuꞌe ansean ra. Ko kain jiꞌi seꞌe ngajin ra ixin batsuan ra thi ndua ko thi thjueꞌe choo ni.
2JN.1.4	Anto chaꞌna ixin betan ngujngujni ra xro tencheꞌe ra thi jian, jañaa inchin Ndo Dio kuetuan ná. 
2JN.1.5	Ko jai jaꞌa ra xro te ra ngain niꞌngo kuinchieꞌe Ndo Dio, nthatsaꞌan ñao ra thjueꞌe choo ra. Ko thi rithetuꞌan ra jeꞌa narua, jiꞌi thi ukuethuꞌan ra are nakuexinxon ra bithikaon ra. 
2JN.1.6	Ko ja̱ sinthoꞌo ná thi thetuan ná Ndo Dio, jiꞌi ruchro ixin thjueꞌe choo ná. Ko jiꞌi thi dituan ná: Ruthjueꞌe ni kain chujni, inchin ukuiꞌin ra are nakuexinxon ra bithikaon ra.
2JN.1.7	Nguixin ngataꞌa nunthe chrji chujni ncheyeꞌe icha chujni, ko chujni teꞌi ndachro na̱ ixin Jesucristo biguanꞌa inchin naa xii. Ko chujni jañaa nichja ningakuꞌen na̱ Jesucristo. 
2JN.1.8	Mexinxin jaꞌa ra dakuꞌen ra thi jian juajna bithikaon ra ko jamee sayéꞌe ra thi ndachro Ndo Dio ixin ruchjaa ra ndo.
2JN.1.9	Kexeꞌo chujni ndathinthuꞌe ko ncheꞌa thi kjuaago Jesucristo, ngain chujni mee jiꞌa Ndo Dio, aro thi chujni dithikaon ko ncheꞌe thi kjuaago Jesucristo, ngain chujni mee jii Ndo Dio ko Xeꞌen ndo. 
2JN.1.10	Ja̱ chrujan chujni tsii sitsjaꞌa ra ko sinthakuanꞌa ra na̱ inchin jaꞌan ná binthakuaꞌan ra, dayeꞌa ra na̱ ngain nchiandui ra, ko nichjeꞌa ra na̱, 
2JN.1.11	ixin thi ni dayee chujni teꞌi, kai ncheꞌe na thi jianꞌa inchin jeꞌe na̱.
2JN.1.12	Maski anto tsjé thi rinaꞌo rundathjo ra aro rinaoꞌa rukji̱n na jiꞌi ngain xroon, ixin jaꞌan rinaꞌo sasutsjaꞌa ra ko rundathjo ra kain thi rixraxaꞌon ko jamee chrjuin tsunuꞌe ansenna.
2JN.1.13	Thi ni niꞌngo riꞌi jaꞌan kai ruaꞌan ra na̱ juajna. Jañaa tsuꞌen.
3JN.1.1	Jaꞌan thi thetuꞌan, ko kji̱n na xroon jiꞌi ngajin jaꞌa Gayo ko anto thjuaꞌa ixin kai dithikaon thi ndua.
3JN.1.2	Jaꞌa, xan chian xan anto thjuaa, danchiaa Ndo Dio ixin jian tsji ngain kain xra sincheꞌe ko chrjuin tsunuꞌa ko tsuniaꞌa, jañaa inchin ritusuji ko chrjuin tunuꞌe espiritua. 
3JN.1.3	Jaꞌan anto chaꞌna are juii kanxion ni dithikaon Jesucristo ko kuekinna na̱ ixin jaꞌa dachrjendeꞌa juajnee Jesucristo, ko kexreen ridariꞌi ngain thi ndua. 
3JN.1.4	Xruꞌin inaa nchekunuꞌe chrjuin ngain ansenna, jeꞌo are thian ixin xanꞌna ridinthe xan ngain thi ndua.
3JN.1.5	Jaꞌa xan chian, xan anto thjuaa, jaꞌa anto jian ncheꞌe, are thjengijna xan choo ná dithikaon Jesucristo, xan thixin jee rajna maski chunxinꞌa xan. 
3JN.1.6	Ko ni bayéꞌe ngain nchiadui jian nichja na̱ ngathexin kon kain chujni xrathe ngain niꞌngo ixin anto thjueꞌe na̱. Ko jian sincheꞌe ixin tsjengijna chujni diji ngain nchiandui ixin ruchjeꞌe na̱ thi rugundeꞌe na̱ ngatja nthiꞌá ixin jañaa nchexruxiꞌin Ndo Dio. 
3JN.1.7	Ixin jeꞌe na̱ bachrje na̱ bincheꞌe na̱ xree Jesucristo, ko jeꞌe na̱ juinaoꞌa na̱ bayée na̱ thi rugajon chujni bagithikaonꞌa Ndo Dio. 
3JN.1.8	Mexinxin jaꞌan ná tsjengijna ná na̱, ko sayée ná na̱ ngain nchiandui ná ixin jañaa nchao tsjengijna ná na̱ runichja na̱ juajnee Ndo Dio.
3JN.1.9	Jaꞌan kji̱n na naa xroon ixin kain ni xrathe ngain niꞌngo nthi̱ꞌa̱, aro Diótrefes anto nchexruxiꞌin turenthe ngayee na̱ ko rinaoꞌa dayeꞌna ná. 
3JN.1.10	Mexinxin ja̱ saso jaꞌan rundathjan thi jeꞌe ncheꞌe ixin jeꞌe nichjakua jianꞌa ixin jaꞌan ná. Ko jeoꞌa yaa ncheꞌe, kai dayéꞌa chujni dikao juajnee Jesucristo, ko ni rinao sayée chujni teꞌi, Diótrefes tanchrjandaꞌa na̱ ko dengixin na̱ niꞌngo.
3JN.1.11	Jaꞌa xan chian, xan anto thjuaa, ncheꞌa thi jianꞌa ncheꞌe inaa chujni, icha nchao ncheꞌe thi jian ncheꞌe na̱, ixin chujni ncheꞌe thi jian chujnii Ndo Dio, aro thi chujni ncheꞌe thi jianꞌa, chujni mee xrachunxinꞌa Ndo Dio.
3JN.1.12	Kain chujni nichja na̱ jian ixin Demetrio ko thi ncheꞌe jeꞌe tjaago thi ndua. Jaꞌan ná kai chunxin ná ko nichja ná jian ixin jeꞌe ko jaꞌa jian nuꞌa ixin jaꞌan ná nichja ná thi ndua.
3JN.1.13	Jaꞌan xra tsjé rinaꞌo rundathjo, aro rinaoꞌa sinthaꞌa kunixin ndajni ko xroon 
3JN.1.14	ixin tuin rinaꞌo saso ixin sikon jaꞌa, kuthimejan tsjuan ná.
3JN.1.15	Thi chrjuin tunuꞌe anseen ni seꞌe ngajin. Kain ni dakjioꞌo ná jian nthiꞌi ruaꞌan na juajna jaꞌa ko nthatsaꞌan ñao chjeꞌe juajna kain ni dakjioꞌo ná jian nthi̱ꞌa̱.
JUD.1.1	Jaꞌan Judas na, jaꞌan naa ni ncheꞌe xree Jesucristo, ko kai jaꞌan xan choo Jacobo. Ko kji̱n na xroon jiꞌi ixin kain chujni Ndo Dio thjueꞌe ko Jesucristo thi dayakueꞌen na̱. 
JUD.1.2	Ko jaꞌan danchia ixin Ndo Dio tsiakunuaꞌa ra, ko sinchekunuꞌe chrjuin ansean ra ko ruthjuaꞌa ra ndo.
JUD.1.3	Jaꞌa ra xro choo ná ixin dithikaon ra Jesucristo, jaꞌan anto bixraxaꞌon rukji̱ꞌan ra ixin keꞌe ruchro thi ukjan ná inaa chujni narua, aro jai kji̱n na xroon jiꞌi ixin nthatsaꞌan ñao ra dithuaxinꞌa ra sinthayaꞌa ra na̱ ixin jaꞌa ra chunthia ra thi jian juajna, thi juajna bithuꞌe chujni kuinchieꞌe Ndo Dio. 
JUD.1.4	Ko ngujngujni chujni jianꞌa jinthayaꞌa ra na̱ ixin ubigee na̱ ngayaꞌa ra, ni teꞌi usee bikininxin na̱ tsji na̱ ngathe xruꞌi. Ko chujni teꞌi jianꞌa na̱ ko ndachro na̱ ixin thjuaa ná Ndo Dio, jaꞌan ná nchao sinthoꞌo ná thi jaꞌa ná rinao ná, ko kai ndachro na̱ ixin jeꞌa nakuaxinxon Ndo Dio jii ko kai dithikaonꞌa na̱ Nchaa ná Jesucristo.
JUD.1.5	Ko maski jaꞌa ra unuꞌa ra, jaꞌan rinaꞌo sinthaxraxaꞌon ra, ixin are Ndo Dio bantsjexin ndo ni Israel ngain nuntheꞌe ni Egipto, kuthimejan guen ndo kain ni bithikaonꞌa ngain ndo. 
JUD.1.6	Ko kai jañaa kuꞌen kain ángel bithikaonꞌa ko takuinthuꞌe juachaxin chjee Ndo Dio, ko kuiaxiꞌin ndo ángel teꞌi ngain thi naxin xeꞌe, ko nthi̱ꞌa̱ techriaxin kunixin chia kainxin nchaꞌon, sitjaja nchaꞌon are Ndo Dio sincheꞌe jie̱. 
JUD.1.7	Ko jañaa kai rajna Sodoma ko Gomorra ko kain rajna binthendajin, bithikaonꞌa na̱ xraa ángel bithikaonꞌa ko bincheꞌe na̱ thi jianꞌa ixin bejuakaꞌo na̱ thi nchrii jeꞌa chriꞌi na̱ ko xii jeꞌa xixiꞌi na̱, ko xii ko xii bejuakaꞌo choo. Ko kain chujni mee che na̱ ngathe xruꞌi sangaꞌa, ko jañaa sikunxin chujni thi kuꞌen na̱.
JUD.1.8	Ko xii teꞌi xraa tuxinxin xa ko tuenao xa ixin jian tencheꞌe xa ko ncheꞌe xa thi jianꞌa kunixin nthauꞌe xa, ko rinaoꞌa xa ixin Jesucristo tsetuꞌan ko jianꞌa nichja xa ixin kain angeel Ndo Dio. 
JUD.1.9	Ko are arcángel Miguel kuetukaꞌo nchiijin ixin rugantsjeꞌe nthauꞌe Moisés, arcángel ndacheꞌa nchiijin ixin rukjiꞌi jianꞌa, jeꞌo ndachro: “Ndo Dio sincheꞌe jie̱ ngajin.” 
JUD.1.10	Aro chujni jianꞌa teꞌi nichja na̱ jianꞌa ixin thi thinxinꞌa na̱, ko ncheꞌe na̱ xraa kuxiigo ixin xraxaonꞌa ba jian, mexinxin ncheꞌe na̱ thi jianꞌa ko tangi dathuꞌe na̱.
JUD.1.11	¡Nuxeꞌe chujni ruee nthiee Caín! Ko ixin bacha na̱ tumi xrajon na̱ bincheꞌe na̱ thi jianꞌa jañaa inchin bincheꞌe Balaam, ko sitjaan na̱ inchin bitjaan Coré. 
JUD.1.12	Ko chujni jianꞌa teꞌi anto jié juasuaxin ncheꞌe na̱ are thji na̱ ngain thi kiai ncheꞌe ra ixin xraxaunxin ra Jesucristo ko jeꞌe na̱ jine na̱ ko diꞌi na̱ ko xruꞌin juasaaya chunda na̱, ko thjee na̱ thi jeꞌo na̱ rugundeꞌe na̱. Ko xraa thjui xruꞌin jinda chunda te na̱ ixin tunxinka na̱ chrintho ndaꞌa ko ndeꞌi; ko te na̱ xraa ntha thuchjuin ko xruꞌin thuchjuin dajon ntha, ixin diachrjenginua ntha ko ndadigeꞌen ntha. 
JUD.1.13	Ko chujni teꞌi te xraa ndachaon kjamangiathe suji ko tja nda tuxrue nda ngandeꞌe nda ko jañaa dikon ni thi suaxin ncheꞌe na̱. Ko kai te na̱ inchin kunutse chrjikua ngajni ko ubikininxin sakji ba ngain thi anto naxin xeꞌe.
JUD.1.14	Ko Adán, thi kjui saꞌo ndudaꞌa ko thi yathuxin ndudaꞌa kjui Enoc ko Enoc nichja thi sikuꞌen chujni teꞌi ko ndachro: “Jaꞌan bikon Nchaa ná juii kunixin anto tsjé jino̱ angeel, 
JUD.1.15	ixin sincheꞌe ndo jie̱ ngain kain chujni bincheꞌe jianꞌa ko ngain chujni nichja jianꞌa ixin Ndo Dio.” 
JUD.1.16	Ko chujni teꞌi xruꞌin nchexruxiꞌin na̱, ko nguxon nichja na̱ thi ncheꞌe icha chujni, ko jeꞌo thjee na̱ thi nchexruxiꞌin nthauꞌe na̱, ko taꞌin ñao na̱ are nichja na̱, ko jeꞌo nichja na̱ jian ixin chujni are chrujan rugundeꞌe na̱.
JUD.1.17	Aro jaꞌa ra xro choo ná, anto thjuaꞌa ra, ko xraxaon ra thi undathjo ra ni kuinchieꞌe Nchaa ná Jesucristo, 
JUD.1.18	ixin ni teꞌi bandathjo ra na̱: “Are uchiaon rukii Jesucristo, rugeꞌe chujni rukjanua ná na̱ ko jeꞌo runcheꞌe na̱ thi rinao nthauꞌe na̱.” 
JUD.1.19	Ko chujni teꞌi thi ncheketo ni dithikaon Jesucristo ixin ncheꞌe na̱ thi jianꞌa rinao nthauꞌe na̱ ixin chundaꞌa na̱ Espíritu Santo.
JUD.1.20	Aro jaꞌa ra xro choo ná, xro anto thjuaꞌa ra, kain nchaꞌon chunthia ra ngain Ndo Dio ko nichjeꞌe ra ndo kunixin juachaxiin Espíritu Santo. 
JUD.1.21	Ko kain nchaꞌon xraxaon ra ixin thjua ná Ndo Dio, ko ruchuꞌen ná are Jesucristo siruaa ná ko ruchjaa ná juachaxin sunthechon na̱ kain nchaꞌon.
JUD.1.22	Ko thjengijna ra thi ni xradithikaonꞌa jian ngain Jesucristo. 
JUD.1.23	Ko ikanxion na̱ thjengijna ra na̱ ixin tsjiꞌa na̱ ngathe xruꞌi dangaꞌa, ko icha chujni thiakunuꞌe ra na̱, aro ncheꞌa ra thi tencheꞌe na̱; ko ningakueꞌen ra kain thi jianꞌa ncheꞌe na̱.
JUD.1.24	Thi nakuaxinxon Ndo Dio, thi binthakjan ná inaa chujni narua, nchao tsjengijna ná ixin xruꞌin jianꞌa sinthoꞌo ná, ko nchao sintharua ná ndo ko anto ruchaa ná ngathexin kon Ndo Dio, ndo anto jié juachaxin chunda. 
JUD.1.25	Nthusayeꞌe ná Ndo Dio, ndo nuꞌe kain, ndo chunda kain juachaxin ko thetuꞌan, ndo ruaan ná Jesucristo ixin kuengijna ná, nthusayeꞌe ná jai ko kainxin nchaꞌon. Jañaa tsuꞌen.
REV.1.1	Jiꞌi thi kjuaago Ndo Dio ngain Jesucristo, ko Jesucristo kjuaago thi utuin sikuꞌen ngain chujni ncheꞌe xree jeꞌe. Ko Jesucristo ruaꞌan naa angeel ixin kjuaago jiꞌi ngain Juan, xi nchexree jeꞌe. 
REV.1.2	Ko Juan nichja ixin, jaan, ndua thi bikon, ko ixin, jaan, ndua juajnee Ndo Dio, thi juajna bindachro Jesucristo.
REV.1.3	Ndo Dio sinchenchaon thi chujni tjao xroon jiꞌi; ko kai anto chrjuin ixin kain chujni thiꞌin juajna jiꞌi, juajna juixin ngain Ndo Dio, ko dithikaon na̱ thi jitaxin ngain xroon. Ixin ujitunchiaon nchaꞌon are kain thi jitaxin ngain xroon jiꞌi usikuꞌen.
REV.1.4	Jaꞌan Juan na rikji̱ꞌan ra juajna jiꞌi, jaꞌa ra xro dithikaon ra Jesucristo ko te ra ngain thi yaato niꞌngo jii nuntheꞌe Asia. Ko Ndo Dio sinthanchaon ra ko ruchjaa ra thi chrjuin nchekunuꞌe ngain ansean ra, ko jiꞌi thixin ngain Ndo Dio, ndo jii jai, ndo kai beꞌe are saꞌo, ko ndo tsii inaa. Ko thi sayéꞌe ra kai thixin ngain thi yaato espíritu jii ngathexin kon Ndo Dio, nthi̱ꞌa̱ thi thetuꞌan ndo. 
REV.1.5	Ko thi sayéꞌe ra kai thixin ngain Jesucristo, thi ndachro thi ndua kjuaago Ndo Dio, thi kai saꞌo xechon ngayexin ni ndadigeꞌen, thi kai chunda juachaxin thetuꞌen kain rey thetuꞌan nguii nunthe. Ko Jesucristo anto thjuaa ná ko ujuintharua ná kunixin jnii kain thi jianꞌa binthoꞌo ná. 
REV.1.6	Ko Jesucristo ubinthakjan ná rey ko kai binthakjan ná daana sincheꞌe xree Ndo Dio, Ndudee jeꞌe. Mexinxin, ¡jeꞌe jikininxin tsusayeꞌe ko jikininxin kainxin juachaxin kainxin nchaꞌon! Jañaa tsuꞌen.
REV.1.7	¡Tsjexin ra, Cristo tsii ngakjan thjui! Ko kainxin chujni sikon na̱ jiꞌi ko kai ni kjuaaya ngain jeꞌe. Ko chujni nguixin nunthe rutsjanga na̱ are sikon na̱ tsii. Jaan, jañaa sikuꞌen.
REV.1.8	“Jaꞌan ubariꞌi are kainxin kuexiꞌin beꞌe ko jaꞌan xra sariꞌi are kainxin undatsjexin, jañaa inchin letra A ko Z.” Jañaa chro Nchaa ná Dio thi chunda kainxin juachaxin, ko jeꞌe thi jii jai, thi beꞌe are saꞌo ko thi tsii inaa.
REV.1.9	Jaꞌan Juan na, naa xan choo ra ixin kai dithikaꞌon Cristo, ko kai ridetan tangi inchin jaꞌa ra, ko kai sariꞌi ngain thi thetuꞌan Ndo Dio inchin jaꞌa ra, ko kai chrjuin tununa ixin ruaa nthiee Cristo, thi nthasuji ná ixin tsixian ná kain. Ko jaꞌan biaxinna ngain nunthe jindajin ndachaon diꞌin Patmos ixin ndathjan chujni juajnee Ndo Dio ko kai nichja ixin Jesucristo. 
REV.1.10	Ko nchaꞌon nchesayeꞌe ni Nchaa ná, juachaxiin Espíritu Santo kuexiꞌin kuetuꞌan ngajin, ko kuian nutunxin na naa thi nichjaꞌna anto seen, inchin seen daxruen naa trompeta. 
REV.1.11	Ko thi nichjaꞌna ndachjejin na:
REV.1.11	—Jaꞌan ubariꞌi are kainxin kuexiꞌin beꞌe ko jaꞌan sariꞌi are kainxin undatsjexin. Jañaa inchin letra A ko Z. Ko kji̱n ngain naa xroon thi ridikon, ko ruaꞌan xron ngain thi yaato niꞌngo jii ngain nunthe Asia, ko niꞌngo mee jii ngain Éfeso, ngain Esmirna, ngain Pérgamo, ngain Tiatira, ngain Sardis, ngain Filadelfia ko ngain Laodicea.
REV.1.12	Ko are kuingaria ixin tsjaa kensen jinichjaꞌna, jaꞌan bikon yaato candelero dikunchjianxin chia oro. 
REV.1.13	Ko ngayee thi yaato candelero teꞌi, jaꞌan bikon Jesús, thi Xii juixin ngajni, ko jingaa naa luntho jini jikaxin no ruthee, ko jithia ngain pechue naa thi dikunchjianxin juxon chia oro. 
REV.1.14	Ko xrajaa anto rua xra, inchin chjon rua, o inchin chrintha ngataꞌa jnanchaꞌa. Ko jmakon jidakima inchin are jitjama xruꞌi. 
REV.1.15	Ruthee jidakima inchin chia bronce are jidatanga chia ixin nchegakima na̱ chia; ko are nichja, thee thiꞌin ni inchin jinda are jikjamangiathe nda ngain tsaaga. 
REV.1.16	Ngaa rajianxiin bechunda yaato kunutse, ko ngain ruꞌa bachrjexin naa chia taade ko yao chia no lumuenxin chia ko no tseꞌe chia. Ko ngakon jidakima inchin nchaꞌon are jichantha sua.
REV.1.17	Are jaꞌan bikon jeꞌe, baritsinga ngaka ruthee xraa naa thi ndadigeꞌen. Aro jeꞌe kuentaꞌa rajianxiin ngataꞌa na ko ndachjejin na:
REV.1.17	—Xraonꞌa, jaꞌan thi ubariꞌi are kainxin kuexiꞌin beꞌe ko jaꞌan xra sariꞌi are kainxin undatsjexin. 
REV.1.18	Ko jaꞌan richon, ko jaꞌan ndabeꞌen na, aro jai richon ko sarichon kainxin nchaꞌon. Jaꞌan chunda juachaxin ngain thi ndadeꞌen ni ko ngain thi thji kain chujni ndadeꞌen. 
REV.1.19	Kji̱n thi jaꞌa bikon, thi jituꞌen jai ko thi xra sikuꞌen. 
REV.1.20	Ko jiꞌi ruchro thi yaato kunutse jaꞌa bikon jii ngaa rajianxinna, mee thi yaato ángel dikao juajna ngain thi yaato niꞌngo. Ko thi yaato candelero dikunchjianxin chia oro, mee thi yaato niꞌngo.
REV.2.1	’Kji̱ꞌin ángel dikao juajnee Ndo Dio ngain niꞌngo jii ngain rajna Éfeso: “Jañaa ndachro thi chunda thi yaato kunutse ngaa rajianxiin ko rideꞌe ngayee thi yaato candelero dikunchjianxin chia oro: 
REV.2.2	Jaꞌan nuna kain thi jaꞌa ra ncheꞌe ra, kai nuna ixin anto suji ncheꞌe ra xraa ra, ko thinthueꞌa ra thi kuangi ra. Ko kai nuna ixin rinaoꞌa ra seꞌe chujni jianꞌa ngayaꞌa ra. Kaxon nuna ixin batsuan ra chujni ndachro ixin jaꞌan ruaꞌan na̱, aro nduaꞌa, ko jañaa nuꞌa ra ixin jeꞌa na̱ ko ubatsuan ra na̱ ixin jeꞌo ncheyaxon na̱. 
REV.2.3	Ko anto kuixiꞌan ra kain thi tangi, ko ixin bincheꞌe ra thi kuetuꞌan ra anto betan ra tangi ixin jaꞌan, ko maski anto tangi kuꞌan ra, xruꞌin nchaꞌon kuinthuꞌe ra thi bithikaon ra. 
REV.2.4	Aro jaꞌan nchexruxinnaꞌa naa thi jaꞌa ra nchaoꞌa tencheꞌe ra. Ko mee ixin jai ithjuenaꞌa ni ra ko ithjueꞌa choo ra inchin are nakuexinxon ra bithikaon ni ra. 
REV.2.5	Mexinxin xraxaon ra thinoo kuexinxin ra bincheꞌe ra thi jianꞌa, ko danchia ra sitjañaꞌa ra thi jianꞌa bincheꞌe ra ko kjan ncheꞌe ra inchin are nakuexinxion ra bithikaon ni ra. Ja̱ sincheꞌa ra jiꞌi, jaꞌan tuin saso ngajin ra ko sinthjianxin ngajin ra candelero. 
REV.2.6	Aro jaꞌan nchexruxinna naa thi jaꞌa ra ncheꞌe ra, ko mee ixin ningakuꞌen ra thi ncheꞌe chujni nicolaítas inchin jaꞌan kai ningakuan thi ncheꞌe na̱. 
REV.2.7	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi: Kain chujni tsixiꞌin ko sincheꞌa thi jianꞌa, jaꞌan ruchjaꞌa na̱ juachaxin sine na̱ thuchjuiin ntha nchegechon ni, ko ntha mee jii ngain nuntheꞌe Ndo Dio, thi anto chrjuin jii.”
REV.2.8	’Kji̱ꞌin ángel dikao juajnee Ndo Dio ngain niꞌngo jii ngain rajna Esmirna: “Jañaa ndachro thi ubeꞌe are kainxin kuexiꞌin beꞌe ko xra seꞌe are kainxin undatsjexin, ko beꞌen ko kjan xechon inaa: 
REV.2.9	Jaꞌan nuna kain thi ncheꞌe ra, kain thi tangi tedetan ra, ko kai nuna ixin nua ra ngain nunthe jiꞌi, aro anto tsjé chunda ra ngain Ndo Dio. Kaxon nuna ixin ni ndachro ixin judío na̱ nichja na̱ thi nduaꞌa ixin jaꞌa ra ko dikjan na̱ chujnii nchiijin. 
REV.2.10	Xraguenꞌa ra kain thi tangi sathuꞌe ra, ixin nchiijin tsiaxiꞌan ra kanxion ra ngain nduꞌa xiiso ixin sikon na̱ a jaan chunthia ni ra, ko the nchaꞌon satho ra tangi. Aro jaꞌa ra xruꞌin nchaꞌon thinthuꞌe ra thi chunthia ra maski seꞌen ra, ko jaꞌan ruchjaꞌa ra thi rukjan ra inaa chujni narua ko xruꞌin nchaꞌon seꞌen ra. 
REV.2.11	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi: Thi chujni tsixiꞌin ko tsinthueꞌa thi chunthia na, chujni mee seꞌe na̱ ngain Ndo Dio, are jeꞌe ndo santsjenda ndo chujni ncheꞌe jianꞌa are ukain ndatsjexin.”
REV.2.12	’Kji̱ꞌin ángel dikao juajnee Ndo Dio ngain niꞌngo jii ngain rajna Pérgamo: “Jañaa ndachro thi jichunda chia taade ko yao chia no lumuenxin chia ko no tseꞌe chia: 
REV.2.13	Jaꞌan nuna kain thi ncheꞌe ra ko kai nuna ixin te ra nthi̱ꞌa̱ thi thetuꞌan nchiijin. Aro maski jamee, jaꞌa ra xradithikaon ni ra. Ko jaꞌa ra ndachroꞌa ra ixin dithikaonꞌa ni ra, maski tangi batho ra ngaa nano buen na̱ Antipas, thi nichja jian ixin jaꞌan ko beꞌen nthi̱ꞌa̱ thi thetuꞌan nchiijin. 
REV.2.14	Aro jaꞌan nchexruxinnaꞌa naa thi jaꞌa ra ncheꞌe ra: Ixin nthi̱ꞌa̱ te ngajin ra kanxion chujni ncheꞌe inchin bincheꞌe Balaam, thi kjuague ko ndache Balac kexreen runcheyeꞌe chujni Israel ixin bincheꞌe na̱ thi jianꞌa, ixin bine na̱ thi ndaxra banchesayexin na̱ diuchjan dikunchjianxin xro o nthaa, ko ixin bagejuakaꞌo na̱ nchrii jeꞌa chriꞌi na̱ o xii jeꞌa xixiꞌi na̱. 
REV.2.15	Ko kai ixin ngayaꞌa ra te kanxion chujni rinaoꞌa na̱ thinthuꞌe na̱ thi kjuaago chujni nicolaítas. 
REV.2.16	Mexinxin, thinthuꞌe ra tuin thi jianꞌa tencheꞌe ra, ixin ja̱ sincheꞌa ra jamee, jaꞌan tuin saso ngajin ra ko tsetukiꞌan chujni mee kunixin thi chia taade dachrjexin ruꞌa na. 
REV.2.17	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi: Thi chujni tsixiꞌin ko sincheꞌa thi jianꞌa, jaꞌan ruchjaꞌa na̱ juachaxin sine na̱ thi maná jima jai. Ko ruchjaꞌa na̱ naa xruchjan rua, ko nganito xro mee jitaxin naa nombre narua, ko jeꞌo chujni sayée xro tsunuꞌe na̱ nombre jiꞌi.”
REV.2.18	’Kji̱ꞌin ángel dikao juajnee Ndo Dio ngain niꞌngo jii ngain rajna Tiatira: “Jañaa ndachro Xeꞌen Ndo Dio, thi chunda inchin xruꞌi ngain jmakon, ko ruthee jidakima inchin chia bronce are jidatanga chia: 
REV.2.19	Jaꞌan nuna kain thi ncheꞌe ra, thi thjue na ni ra, thi chunthia ni ra, ko ixin ncheꞌe ra thi kuetuꞌan ko ixin thixiꞌan ra kain, ko kai nuna ixin jai jaꞌa ra icha tsjé tencheꞌe ra ke are nakuexinxon ra bithikaon ni ra. 
REV.2.20	Aro jaꞌan nchexruxinnaꞌa naa thi jaꞌa ra ncheꞌe ra: Ixin nthi̱ꞌa̱ ngayaꞌa ra jii naa nchrii ncheꞌe inchin bancheꞌe nchri biꞌin Jezabel, nchri ndachro ixin nichja nchra juajna thixin ngain Ndo Dio, aro jeꞌo ncheyeꞌe nchra chujni ncheꞌe xrana ko tjague nchra na̱ ixin sejuakaꞌo na̱ nchrii jeꞌa chriꞌi na̱ ko xii jeꞌa xixiꞌi na̱ ko kai ixin ne na̱ thi ndaxra banchesayexin nchra diuchjan dikunchjianxin xro o nthaa. 
REV.2.21	Jaꞌan uchjaꞌa nchra tsjé nchaꞌon ixin tsinthuꞌe nchra thi jianꞌa ncheꞌe nchra, aro chroꞌa nchra ixin nchexruxiꞌin nchra xrajon nchra ngain tsjé xii. 
REV.2.22	Mexinxin jaꞌan sinthaꞌa ixin jeꞌe nchra ko chujni ruee nchra anto tsuniꞌi na̱ ko setsingataꞌa na̱ saon; ko ja̱ tsinthueꞌa na̱ thi jianꞌa ncheꞌe na̱, jaꞌan, sinthagetan na̱ thi anto tangi. 
REV.2.23	Ko jaꞌan nasuenxon kain xeꞌen nchra. Jamee kain chujni ngain kainxin niꞌngo tsunuꞌe na̱ ixin jaꞌan chunxin juaxraxauen na̱ ko anseen na̱, ko kain ra ruchjaꞌa ra thi jikininxin ra sayéꞌe ra ixin thi bincheꞌe ra. 
REV.2.24	Aro jaꞌa ra, xro te ra nthi̱ꞌa̱ ngain rajna Tiatira, xro ncheꞌa ra thi ncheꞌe nchrii mee ko xruꞌin nchaꞌon batsuan ra thi jeꞌe na̱ nchegiꞌin na̱ thi anto jima jii ngain nchiijin, jaꞌan rindathjo ra jaꞌa ra ixin isathoꞌa ra icha thi tangi, jeꞌo thi uchunda ra. 
REV.2.25	Aro thenchjiꞌan ra thi uchunthia ni ra, sithjaja nchaꞌon are jaꞌan siꞌi inaa. 
REV.2.26	Kain ra xro tsixiꞌan ra ko tsinthueꞌa ra thi chunthia ni ra ko ncheꞌe ra xrana tsjexinka nunthe, jaꞌan ruchjaꞌa ra juachaxin tsetuꞌen ra kain nunthe, 
REV.2.27	jañaa inchin Ndudana chjana ndo juachaxin. Jaꞌa ra tsetuꞌen ra kain nunthe kunixin naa ntha kutho dikunchjianxin chia. Ko chujni kain nunthe, ni sithikaonꞌa, sikaon na̱ kunixin ntha kutho mee, ko ruchjeka na̱ inchin ja̱ rukji na̱ naa chi. 
REV.2.28	Ko kai ruchjaꞌa ra thi kunutse nchengasaan are nduuyo. 
REV.2.29	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi.”
REV.3.1	’Kji̱ꞌin ángel dikao juajnee Ndo Dio ngain niꞌngo jii ngain rajna Sardis: “Jañaa ndachro thi chunda thi yaato espiritue Ndo Dio ko chunda thi yaato kunutse: Ko jaꞌan nuna kain thi ncheꞌe ra ko nuna ixin undadigeꞌen ra ngain espiritua ra maski xraa techon ra. 
REV.3.2	Xingamaꞌa ra, ko nchesuji ra thi xranchao tsusuji, maski tatedeꞌen. Ko thi jaꞌan bikon ncheꞌe ra nchaoꞌa jii ngathexin kon Ndo Diona. 
REV.3.3	Mexinxin xraxaon ra kain thi kuangi ra ko kuiꞌin ra, ko ncheꞌe ra thi ukuangi ra ko incheꞌa ra thi jianꞌa bincheꞌe ra. Ja̱ sincheꞌa ra jamee, jaꞌan saso ngajin ra xraa chujni dixinthebeꞌo xi cheꞌe are naxin xeꞌe. 
REV.3.4	Aro nthi̱ꞌa̱ ngayaꞌa ra ngain rajna Sardis, xra jii chujni ncheꞌa thi jianꞌa ko mee inchin chujni xraa chjeꞌa kithja lunthue. Ko ni mee sakji na̱ ngajin kunixin lunthue na̱ rua, ixin jañaa jikininxin na̱. 
REV.3.5	Ko kain chujni tsixiꞌin kain thi tangi ko tsinthueꞌa na̱ thi chunthia na̱ ngajin na, ni mee sinthengaa na̱ luntho rua, ko jaꞌan tsunchjengayaꞌa ni mee ngain thi xroon jitaxin na̱, thi xroon jitaxin kain ni ukjan inaa chujni narua. Ko jaꞌan rundachrjan ixin chunxin na̱ nthi̱ꞌa̱ ngathexin kon Ndudana ko ngathexin kon kain angeel ndo. 
REV.3.6	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi.”
REV.3.7	’Kji̱ꞌin ángel dikao juajnee Ndo Dio ngain niꞌngo jii ngain rajna Filadelfia: “Jañaa ndachro thi xruꞌin jianꞌa bincheꞌe ko ndua Xeꞌen Ndo Dio, thi bayée juachaxin thetuꞌan inchin David. Ko are jeꞌe danthjee naa puerta, xruꞌin kensen nchao tsejee, ko are jeꞌe thejee, xruꞌin kensen nchao santhjee. 
REV.3.8	Jaꞌan nuna kain thi ncheꞌe ra. Ko banthjaa ngathexin kon ra naa puerta ko xruꞌin kensen nchao tsejee, ko maski isujiꞌa ra, aro bithikaon ra juajnana ko xruꞌin nchaꞌon ndachro ra ixin chunxinꞌa ni ra. 
REV.3.9	Mexinxin jaꞌan ruruaꞌan ngajin ra chujni ndachro ixin judío na̱ aro nduaꞌa ixin ncheyaxon na̱ ko ncheꞌe na̱ inchin rinao nchiijin. Ko jaꞌan sinthaꞌa ixin sethuxin na̱ ngaka ruthaa ra ko jañaa tsunuꞌe na̱ ixin jaꞌan anto thjuaꞌa ra. 
REV.3.10	Ko ixin xruꞌin nchaꞌon kuinthuꞌe ra thi chunthia ra ngajin inchin kuetuꞌan ra, jaꞌan tsjengijna ra ixin xruꞌin tsuꞌan ra are tsii nchaꞌon are kain chujni ngain nunthe jiꞌi satho na̱ tangi. 
REV.3.11	Jaꞌan tuin rukjan na. Ko xra dithikaon ra ngajin na inchin dithikaon ra, ko jañaa xruꞌin kensen santsjaꞌa ra thi corona sayéꞌe ra. 
REV.3.12	Ko kain chujni sathuꞌe kain thi tangi ko tsinthueꞌa na̱ thi chunthia na̱, jaꞌan sinthakjan na̱ inchin thi xro jikeꞌe ningue Ndo Diona, ko xruꞌin nchaꞌon sachrjexin na̱ nthi̱ꞌa̱. Ko nganito na̱, jaꞌan tsentaxin nombree Ndo Diona ko rajnee ndo, thi rajna narua diꞌin Jerusalén, thi rajna tsixin ngajni thi thjen Ndo Dio. Ko jaꞌan kai setaxin na nganito na̱ kunixin naa nombre narua. 
REV.3.13	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi.”
REV.3.14	’Kji̱ꞌin ángel dikao juajnee Ndo Dio ngain niꞌngo jii ngain rajna Laodicea: “Jaꞌin ndachro jeꞌe thi diꞌin Thi Jañaa Tsuꞌen, thi ndachro thi ndua ixin Ndo Dio. Ko ixin jeꞌe, Ndo Dio binchechjian ndo kain thi jii. 
REV.3.15	Jaꞌan nuna kain thi ncheꞌe ra. Ko nuna ixin dithikaonꞌa ra kain thi jaꞌan kuetuꞌan ra ko jeꞌo thuꞌa dithikaon ra. ¡Ko icha jian rugithikaon ra kain thi thetuꞌan ra o xruꞌin rugithikaon ra, ko jiꞌi ruchro ixin jeꞌa kin ra o jeꞌa sua ra! 
REV.3.16	Aro ixin jaꞌa ra jeꞌo inchin thi yaaso ra, jaꞌan tsunkjanxin ra ngain ruꞌa na. 
REV.3.17	Ko jaꞌa ra xrandachro ra: Jaꞌan ná anto tsjé chunda ná ko xruꞌin ditjanna ná. Aro jaꞌa ra ncheyeꞌo ra ansean ra ixin jaꞌa ra juxon thi tangi tedetan ra, xruꞌin renthe ra, ko anto nua ra, ko dikonꞌa ra ko te ra xraa chujni xruꞌin luntho tengaa. 
REV.3.18	Mexinxin jaꞌan ndathjo ra, thenaꞌna ra chia oro xruthe ngain xruꞌi ixin jian kurua chia ko icha renthe chia; ko jañaa ndua rukjan ra chujni chunda anto tsjé. Ko thenaꞌna ra luntho rua ixin sinthengaꞌa ra ixin jañaa ruxramatja thi anto suaxin ixin thulucho nthauꞌa ra. Ko thenaꞌna ra xruan sinthjingi jmakon ra ixin icha jian sikon ra. 
REV.3.19	Ko jaꞌan nthasathaa ko ndagatho tangi kain chujni jaꞌan thjuaa. Mexinxin kjan ra xraa chujni anto ncheꞌe xree Ndo Dio, ko incheꞌa ra thi jianꞌa ko danchia ra sitjañaꞌa ra thi bincheꞌe ra. 
REV.3.20	Tsjeꞌe ra, jaꞌan rindangia ntha dijexin nchia, ko ridayaꞌa ra. Ja̱ chrujan ra xro tsiꞌin ra thana ko santhjeꞌe ra nchiandui ra, jaꞌan sixiꞌin ko sinekiꞌan ni banthjee nchianduꞌa ko jeꞌe na̱ sine na̱ ngajin. 
REV.3.21	Ko kain chujni tsixiꞌin sathuꞌe kain thi tangi ko ruchunthia ngajin, jaꞌan ruchjaꞌa na̱ juachaxin sinthe na̱ chrikena, nthi̱ꞌa̱ thi thetuꞌan, jañaa inchin jaꞌan kuixinna ko bariꞌi chrikee Ndudana nthi̱ꞌa̱ thi thetuꞌan ndo. 
REV.3.22	Jaꞌa ra xro thiꞌin ra, thinxin ra jian thi ndachro Espíritu Santo ngain niꞌngo teꞌi.”
REV.4.1	Kuthimejan, jaꞌan tsjaa ngajni ko nthi̱ꞌa̱ bikon xraa naa ntha dijexin nchia jixrangee. Ko thi tha nichjaꞌna saꞌo ko seen baxruen inchin trompeta, ndachjejin na:
REV.4.1	—Tani nthiꞌi ko tsjaguꞌa kain thi rugunda sikuꞌen are tsjexin kain jiꞌi.
REV.4.2	Ko juibeꞌo ngajin na Espíritu Santo ko kuexiꞌin kjuaguꞌna ko bikon nthi̱ꞌa̱ ngajni naa ntha xintauen thi thetuꞌan, ko bikon naa thi tajitaꞌa ntha. 
REV.4.3	Ko thi jitaꞌa ntha xintaon jidakima inchin naa xro chrjuin jii diꞌin jaspe o xro diꞌin cornalina. Ko ngandajin ntha xintaon mee, beꞌe naa kunchecha chrjuin jidakima inchin naa xro diꞌin esmeralda. 
REV.4.4	Ko ngandajin ntha xintaon mee, beꞌe kan ko noo ntha xintauen thi thetuꞌan, ko nthi̱ꞌa̱ tetaꞌa kan ko noo ni joon ko tengaa na̱ luntho rua ko jitaꞌa jaa na̱ corona dikunchjianxin chia oro. 
REV.4.5	Ko ngain thi ntha xintaon bikon saꞌo, bagachrjexin thi tungiixin, thi bagathe ko tsjé tha. Ko ngathexin ntha xintaon mee, jiche yaato candil, ko mee thi yaato espiritue Ndo Dio. 
REV.4.6	Ko kai ngathexin ntha xintaon jiꞌi, bikon xraa naa ndachaon dikunduxin ni inchin naa xruxrao.
REV.4.6	Ko nthi̱ꞌa̱ thi jii ntha xintaon, bikon ngandajin ntha, noo thi bakingi ko jichon, ko bechunda tsjé jmakon no ngajinxin ko no tunxin. 
REV.4.7	Ko thi saꞌo bakingi ko jichon beꞌe xraa naa kuleón; thi yuxin beꞌe xraa naa kuxinthaa; thi ninxin jichunda ngakon xraa naa xii; ko thi nunxin beꞌe xraa naa kudatse jitjaganga. 
REV.4.8	Kanui thi bakingi ko jichon, nanaa binthechunda inkjaon nenechaan, ko nguixin ngama ko chringindeꞌe nene bechunda jmakon; ko nchaꞌon ko thie banthendachro:
REV.4.8	Santo, santo, santo,
REV.4.8	jañaa Nchaa ná Dio, thi chunda kainxin juachaxin,
REV.4.8	ndo jii jai, beꞌe are saꞌo, ko tsii inaa.
REV.4.9	Ko are kanui thi bakingi ko jichon binchesayeꞌe ko bakexruxiꞌin thi jitaꞌa ntha xintaon icha renthe ko jichon kainxin nchaꞌon, 
REV.4.10	ni kan ko noo ni joon bagethuxin na̱ ko bagisetaꞌa na̱ nunthe ko banchesayeꞌe na̱ thi jichon kainxin nchaꞌon, ko bakiin na̱ coronee na̱ ngathexin ntha xintauen, ko bandachro na̱:
REV.4.11	Nchana ná ko Diona ná,
REV.4.11	Suixin jikininxin kainxin juachaxin ko tsusayaꞌa;
REV.4.11	ixin Suixin thi binchechjian kain thi jii,
REV.4.11	ko ixin Suixin binao kunchjian kain thi jii.
REV.5.1	Kuthimejan bikon thi jitaꞌa ntha xintaon ko ngaa rajianxiin jiyaa naa xroon dixea, ko dikji̱n na̱ xron no ngaxinxin xron ko no ndujaxin xron ko jichunda xron yaato sello. 
REV.5.2	Ko bikon naa ángel kunixin jié juachaxin ko suji jidanchiangi:
REV.5.2	—¿Kensen jikininxin tsinchje kain sello jiyaa xron ko santhjee xron?
REV.5.3	Aro nthi̱ꞌa̱ ngajni, ko ngain nunthe, ko ngangi nunthe xruꞌin kensen nchao ruganthjee xron ko nchao rutsjeꞌe thi jitaxin ngain xron. 
REV.5.4	Ko jaꞌan anto batsjanga ixin xruꞌin kensen binchue ko rugikininxin ruganthjee xron, ko rukjao xron ko rutsjeꞌe xron. 
REV.5.5	Kuthimejan naa ni kan ko noo ni joon, ndachjejin na:
REV.5.5	—Itsjangaꞌa icha, ixin thi nchegiꞌin na̱ Kuleuen Judá ko bachrjeninxin rey David, jeꞌe ubacha ko nchao tsinchje thi yaato sello jiyaa xroon ko santhjee xron.
REV.5.6	Kuthimejan ngakee ntha xintaon icha renthe, ko ngayee kanui thi bakingi ko jichon, ko ngayee thi kan ko noo ni joon, jaꞌan bikon naa Kuleko tajingathjen, aro anto dikon ni ixin diguen na̱ ba. Ko bechunda ba yaato ntheꞌe ba ko yaato jmakon ba. Ko thi yaato jmakon ba, mee thi yaato espíritu ruaꞌan Ndo Dio nguixin ngataꞌa nunthe. 
REV.5.7	Ko jeꞌe kjui ko kuaa xroon jingaa no rajianxiin thi jitaꞌa ntha xintaon icha renthe. 
REV.5.8	Ko are juexin kuaa xroon, kanui thi bakingi ko jichon ko thi kan ko noo ni joon binthethuxin na̱ ko bisetaꞌa na̱ nunthe ngathexin kon thi diꞌin Kuleko. Nanaa ni joon bechunda na̱ naa arpa ko nanaa copa dikunchjianxin oro ko tekaon kunixin tsjuka, ko tsjuka ruchro thi nichja kain chujni ngain Ndo Dio. 
REV.5.9	Ko tetsje na̱ naa soon narua thi ndachro:
REV.5.9	Suixin jikininxin rutse xroon ko tsinchje kain sello jiyaa xron;
REV.5.9	ixin Suixin naguenxon na̱, ko jnia kjuengaxin ꞌna ngain Ndo Dio,
REV.5.9	kain thi jianꞌa bincheꞌe kain chujni jejee tetsjeꞌe te nguii nunthe, kain ngigua, kain rajna, ko chujni kain nunthe.
REV.5.10	Ko Suixin chjeꞌe na̱ juachaxin tsetuꞌan na̱ ko rukjan na̱ danee Ndo Dio.
REV.5.10	Ko chjeꞌe na̱ juachaxin tsetuꞌan na̱ ngain nunthe.
REV.5.11	Kuthimejan tsjaa inaa ko kuian thee anto tsje ángel ngandajin ntha xintaon icha renthe, ko ngandajin kanui thi bakingi ko jichon ko ngandajin thi kan ko noo ni joon. Nthi̱ꞌa̱ beꞌe tsjé millon ángel. 
REV.5.12	Ko suji banthendachro:
REV.5.12	Thi Kuleko naguenxon na̱,
REV.5.12	jikininxin sayée kain juachaxin, kain thi anto renthe,
REV.5.12	ko sayée juaxraxaon inchin Ndo Dio ko kain juachaxin,
REV.5.12	ko sayée kain juasaaya ko rutsjetheꞌe ni.
REV.5.13	Ko kuian kain thi kunchjian ixin Ndo Dio, nthi̱ꞌa̱ ngajni, ngain nunthe, chringi nunthe ko kain thi jii ngain ndachaon, ko binthendachro:
REV.5.13	Thi jitaꞌa ntha xintaon ko thi Kuleko,
REV.5.13	jikininxin tsusayeꞌe, rutsjetheꞌe ni, sinchesayeꞌe ni ko sayée kain juachaxin kainxin nchaꞌon.
REV.5.14	Ko kanui thi bakingi ko jichon suji binthendachro:
REV.5.14	—¡Jaan, jañaa tsuꞌen!
REV.5.14	Ko ni kan ko noo ni joon binthethuxin na̱ ko bisetaꞌa na̱ nunthe ko binchesaaya na̱ ngain thi jichon kainxin nchaꞌon.
REV.6.1	Kuthimejan bikon thi Kulekue Ndo Dio kuinchje naa thi yaato sello jiyaa xroon, ko kuian nichja naa thi noo bakingi ko jichon ko kuian thee suji inchin are dathe, ko ndachro:
REV.6.1	—¡Xrakui ko tsjeꞌe!
REV.6.2	Jaꞌan tsjaa ko bikon naa kunxin rua. Thi jitaꞌa ba jiyaa naa chijno, ko binchegayee na̱ naa corona, ko bachrje ixin sigacha, ko sacha icha.
REV.6.3	Are Kulekue Ndo Dio kuinchje thi yuxin sello, jaꞌan kuian nichja thi yuxin thi bakingi ko jichon ko ndachro:
REV.6.3	—¡Xrakui ko tsjeꞌe!
REV.6.4	Ko bachrje inaa kunxin jatse. Ko thi jitaꞌa ba bayée juachaxin ixin jeꞌe sinthjian thi chrjuin xrakao choo chujni ko sincheꞌe ixin tsexiꞌin tseto na̱ ko nasuenxon choo na̱. Ko bayée naa chia taade anto jié.
REV.6.5	Are Kulekue Ndo Dio kuinchje thi ninxin sello, jaꞌan kuian nichja thi ninxin thi bakingi ko jichon ko ndachro:
REV.6.5	—¡Xrakui ko tsjeꞌe!
REV.6.5	Jaꞌan tsjaa ko bikon naa kunxin thie. Ko thi jitaꞌa ba jiyaa naa balanza ngaa raa. 
REV.6.6	Ko ngayee kanui thi thingi ko techon jaꞌan kuian naa tha ndachro:
REV.6.6	—Thi dacha ra ngain naa nchaꞌon, jeꞌo siraꞌa ra tseꞌna ra nakua kilo trigo ko jañaa kai renthe nii kilo cebada. ¡Aro ncherentheꞌa aceite ko vino!
REV.6.7	Ko are Kulekue Ndo Dio kuinchje thi nunxin sello, jaꞌan kuian nichja thi nunxin thi thingi ko jichon ko ndachro:
REV.6.7	—¡Xrakui ko tsjeꞌe!
REV.6.8	Jaꞌan tsjaa ko bikon naa kunxin sine. Ko thi jitaꞌa ba diꞌin thi Ndadeꞌen ni, ko jirue thi thetuꞌan thi thji chujni ndadigeꞌen. Ko kayui thi teꞌi bayée juachaxin ngain naa thi noo dichjeeya nunthe ixin suen chujni, ko sincheketo na̱, ko seꞌe jintha, chin, ko sincheꞌe ixin kuxiigo chrintho jii ngain nunthe tsjaaya ba.
REV.6.9	Are Kulekue Ndo Dio kuinchje thi naunxin sello, jaꞌan bikon chringindeꞌe altar beꞌe nthi̱ꞌa̱, kain almee chujni binthegeꞌen ixin kjuaago na̱ ngain icha chujni thi jian juajnee Ndo Dio ko ixin kuinthueꞌa na̱ thi bakjaago na̱ ko thi bachunthia na̱. 
REV.6.10	Ko kain ni teꞌi suji bandachro na̱:
REV.6.10	—Nchana ná, Suixin thi anto jian ko dincheꞌe kain thi dindachro, ¿kesa sincheꞌe jie̱ ko sinchegatho tangi thi chujni kjuaaya ngajin ná?
REV.6.11	Kuthimejan bayée na̱ luntho rua ko bituꞌen na̱ ixin sinchejugaꞌa na̱ nchion, ruxethaja seꞌen kain ni jincheꞌe xra inchin jeꞌe na̱.
REV.6.12	Are Kulekue Ndo Dio kuinchje thi inkjaunxin sello, jaꞌan tsjaa, ko bikon suji kuingi nunthe. Ko nchaꞌon ndakunthie nchaon, xraa luntho thie dengaa ni ta juachjaon, ko kunithjao ndakunjatse ba inchin jni. 
REV.6.13	Ko kunutse te ngajni binthji ba ngataꞌa nunthe, jañaa inchin are ntha higo dingungiꞌi ntha thuchjuiin ntha are anto suji tja chrintho. 
REV.6.14	Ko ngajni ndabitjaan inchin naa xroon are xea xron, ko kain jna ko kain nunthe jindajin jinda, kuingi ko ibeꞌa thi binthe. 
REV.6.15	Ko kain rey jii ngain nunthe, ni anto renthe, ni anto chunda tumi, ni thetuꞌan ngain xi soldado, ni anto chunda juachaxin ngain nunthe, ni dikuchji ngain inaa chujni ko ni xruꞌin xi najni chunda, kain ni teꞌi binthema na̱ ngain thi dichrjangi jna ko ngagee xro yeye ngain jna. 
REV.6.16	Ko kain na̱ ndache na̱ jna ko xro yeye:
REV.6.16	—¡Dinthetsingatja ni ra, ko thema ni ra ixin sikonꞌa ná thi jitaꞌa ntha xintaon icha renthe! ¡Thema ni ra ixin sikonꞌa ná thi jiduñao Kulekue Ndo Dio! 
REV.6.17	Ixin ujuii nchaꞌon suan suji jie̱, ko xruꞌin kensen tsixiꞌin ngain jie̱ jiꞌi.
REV.7.1	Kuthimejan, jaꞌan bikon noo ángel tatengathjen, naa no thi chrinxin nchaꞌon, naa thi diataunxin nchaꞌon, naa no sur ko inaa no norte ngain nunthe. Ko tatekeꞌe chrintho ixin xruꞌin chrintho tsja ngataꞌa nunthe, ngain ndachaon ko ngain kain nthaa. 
REV.7.2	Kai bikon inaa ángel juixin thi chrinxin nchaꞌon ko jichunda sellue Ndo Dio, ndo jichon. Ángel jiꞌi kuyauthe suji thi noo ángel bayée juachaxin sinchegatho tangi nunthe ko ndachaon, ko ndachro:
REV.7.3	—Xranchegathuꞌa tangi nunthe, ndachaon ko kain nthaa tsjexinja tsiin ná sellue Ndo Dio ngain nthathjen ni ncheꞌe xree ndo.
REV.7.4	Ko jaꞌan kuian ixin kieꞌen chujni bayée sellue Ndo Dio, ko mee kjui 144 mil chujni bachrjeninxin ngain ni theyoo xeꞌen Israel.
REV.7.5	Ko 12,000 na̱ bachrjeninxin Judá bayée sello,
REV.7.5	12,000 na̱ ngain Rubén,
REV.7.5	12,000 na̱ ngain Gad,
REV.7.6	12,000 na̱ bachrjeninxin Aser,
REV.7.6	12,000 na̱ ngain Neftalí,
REV.7.6	12,000 na̱ ngain Manasés,
REV.7.7	12,000 na̱ bachrjeninxin Simeón,
REV.7.7	12,000 na̱ ngain Leví,
REV.7.7	12,000 na̱ ngain Isacar,
REV.7.8	12,000 na̱ bachrjeninxin ngain Zabulón,
REV.7.8	12,000 na̱ ngain José
REV.7.8	ko 12,000 na̱ bachrjeninxin na̱ Benjamín.
REV.7.9	Kuthimejan, jaꞌan tsjaa ko bikon tsjé chujni jingakjan ni juixin kain nunthe, chujni jejee tetsjeꞌe te nguii nunthe, kain ngigua ko kain rajna jii ngain nunthe. Ko ixin anto tsjé na̱ xruꞌin kensen nchao rukekin na̱, ko tatengathjen na̱ ngaka ntha xintaon icha renthe thi thjen Ndo Dio ko ngathexin kon Kulekue ndo. Ko tengaa na̱ luntho rua ko kain na̱ teyaa na̱ kajne ngaa raa na̱. 
REV.7.10	Kain na̱ tetuyao na̱ ko bandachro na̱:
REV.7.10	Jaꞌan ná kjan ná inaa chujni narua ixin Ndo Dio,
REV.7.10	ndo thjen ngain ntha xintaon icha renthe,
REV.7.10	ko ixin Kulekue ndo.
REV.7.11	Ko kain ángel tatengathjen ngandajin ntha xintaon icha renthe, ngandajin ni joon ko ngandajin kanui thi bakingi ko techon. Ko kain ángel binthethuxin ko bisetaꞌa nunthe ngathexin ntha xintaon icha renthe ko binthenchesayeꞌe Ndo Dio. 
REV.7.12	Ko binthendachro:
REV.7.12	¡Jamee tsuꞌen! Ndo Diua ná jikininxin rutsjetheꞌe ni ko sinchesayeꞌe ni,
REV.7.12	ixin nuꞌe ndo kain, ko thexruxiꞌin ni ndo,
REV.7.12	ko tsusayeꞌe ndo kunixin thi chunda ni ko kain juachaxin jikininxin jeꞌe ndo. ¡Jamee tsuꞌen kainxin nchaꞌon!
REV.7.13	Kuthimejan naa ni joon, thi ni kan ko noo banchiangiꞌna:
REV.7.13	—Kain ni tengaa luntho thjua, ¿kexeꞌe ni yaa, ni tengaa luntho thjua, ko thinoo juixin na̱?
REV.7.14	Jaꞌan bathaa ko ndachrjan:
REV.7.14	—Suixin thi nuꞌa.
REV.7.14	Ko ndachro:
REV.7.14	—Kain chujni jiꞌi, thi ni anto tangi bathuꞌe ko anto tangi kuꞌen. Ko ni teꞌi bincherua na̱ lunthue na̱ kunixin jnii Kulekue Ndo Dio. 
REV.7.15	Mexinxin te na̱ ngathexin ntha xintaon thi thjen Ndo Dio ko nchesayeꞌe na̱ ndo nchaꞌon ko thie ngain ningue ndo. Ko chujni teꞌi xruꞌin tsuꞌen na̱ ixin thi thjen ngain ntha xintaon icha renthe, mee thjengijna na̱. 
REV.7.16	Ko chujni teꞌi isechundaꞌa na̱ jintha ko senꞌa na̱ jinda, ko iruchjanꞌa na̱ kunixin suee nchaꞌon, 
REV.7.17	ixin Kulekue Ndo Dio, thi jii ngakee ntha xintaon icha renthe sakuꞌen na̱, inchin thi thingaria kuleko, ko jeꞌe sikao na̱ ngain thi chriꞌin jinda, nda nchekjan ni inaa chujni narua. Ko Ndo Dio suniꞌi ndo ndakon kain chujni.
REV.8.1	Are Kulekue Ndo Dio kuinchje thi yatuxin sello, nthi̱ꞌa̱ ngajni tatenkuabeꞌo kain, ko ixruꞌin kuiꞌin ni inchin rioꞌo hora. 
REV.8.2	Kuthimejan jaꞌan bikon yaato ángel tatengathjen ngathexin kon Ndo Dio, ko nanaa ángel bayée naa trompeta. 
REV.8.3	Ko inaa ángel juii kunixin naa thi chexin tsjuka dikunchjianxin oro ko bingathjen ngaka altar. Ko ángel mee bayée anto tsjé tsjuka ixin tsjuka mee thi kuexruxinxin kain chujnii Ndo Dio, ángel sajon ngain altar dikunchjiaxin oro, jii nthi̱ꞌa̱ ngaka ntha xintauen Ndo Dio. 
REV.8.4	Ko thi jingaa raa ángel mee kuajinxin nchiin tsjuka ko thi kuexruxinxin chujnii Ndo Dio, ko biji nchin ngain Ndo Dio. 
REV.8.5	Kuthejan ángel mee kuaa chia chexin tsjuka ko binchakin kunixin xruithjee altar, ko xruꞌi mee kjua ngataꞌa nunthe. Kuthimejan kuexiꞌin anto bathe ko kuiꞌin ni tsjé tha ko anto kungiixin ko suji kuingi nunthe.
REV.8.6	Kuthimejan thi yaato ángel teyaa thi yaato trompeta, tatechueꞌon ixin sintheganua trompeta.
REV.8.7	Ko are thi ángel saꞌo banua trompetee, bania thuni ko xruꞌi jithekjan jni. Kain mee chexin naa thi ninxin chjeeya nunthe, ko kai naa thi ninxin dichjeeya kain nthaa ko kayua.
REV.8.8	Kuthimejan are thi yuxin ángel banua trompetee, betsiangi ngangi ndachaon xraa naa jna jié jitsama xruꞌi. Ko naa thi ninxin dichjeeya ndachaon ndakjan jni. 
REV.8.9	Ko naa thi ninxin dichjeeya kain thi jii ngangi ndachaon ko techon ndabinthegeꞌen, ko naa thi ninxin dichjeeya kain ntha barko ndaxanthe.
REV.8.10	Kuthimejan are thi ninxin ángel banua trompetee, betsingaxin ngajni naa kunutse anto jié ko jitsama ba xruꞌi. Ko betsinga ba ngain naa thi ninxin dichjeeya kain nda jithinga ko kain thi jichrinxin jinda. 
REV.8.11	Ko kunutse mee biꞌin ba thi Tsjá, ko naa thi ninxin dichjeeya kain jinda ndakutsjá nda. Ko anto tsjé chujni ndabinthegeꞌen na̱ ixin biꞌi na̱ nda.
REV.8.12	Kuthimejan thi nunxin ángel banua trompetee, ko bincheniꞌi naa thi ninxin dichjeeya nchaꞌon, xrajeꞌo kuꞌen kunithjao, ko xrajeꞌo kuꞌen kunutse. Mexinxin naa thi ninxin dichjeeya kain mee binchetjaan xruii, ko xrajeꞌo kuꞌen nchaꞌon ko thie.
REV.8.13	Kuthimejan, jaꞌan tsjaa ko kuian naa kudatse jindachruka neneꞌe jitjaganga nthi̱ꞌa̱ ngusine ngajni ko suji ndachro:
REV.8.13	—¡Ay, ay, ay! ¡Anto tangi tsuꞌen kain chujni te ngataꞌa nunthe are kanii ángel ditjaan sanua trompetee!
REV.9.1	Are thi naunxin ángel banua trompetee, jaꞌan bikon naa kunutse xinkanjinxin ba ngajni ko betsinga ba ngain nunthe. Ko kunutse mee bayée ba thi xirexin thi anto niꞌnga, jii xraa tsaaga. 
REV.9.2	Kuthimejan kunutse mee banthjee ba thi xraa tsaaga anto niꞌnga, ko nthi̱ꞌa̱ kjuinxin nchin anto jié xraa nchiin naa thja anto jié. Ko nchin mee ndabinchenaxin xeꞌe nchaꞌon ko chrintho. 
REV.9.3	Ko ngain nchin mee bachrjexin anto tsjé kuxuali, ko kjuaganga ba ngataon nunthe. Ko kain kuxuali mee bayée ba juachaxin tsjaaya ba inchin kunthanchia jii ngain nunthe. 
REV.9.4	Ko bituꞌen ba ixin xruꞌin sinchekao ba kain ka jii ngataꞌa nunthe, kain thi yua, kain nthaa, jeꞌo sincheniꞌi ba kain chujni chundaꞌa sellue Ndo Dio ngain nthathjen. 
REV.9.5	Aro bayeꞌa ba juachaxin nasuenxon ba chujni, ko jeꞌo naꞌo kunithjao sinchegatho ba tangi kain chujni ko tsiin na̱ inchin thiin neꞌe ni kunthanchia. 
REV.9.6	Ngain nchaꞌon teꞌa chujni sinao na̱ seꞌen na, aro chroꞌa seꞌen na̱. Ko maski anto sinao na̱ seꞌen na̱, aro thi ndadeꞌen ni tsunkjínxin ngain na̱.
REV.9.7	Ko kuxuali te ba inchin kunxin tjajiꞌin na̱ ixin dikao na̱ ba thi theto na̱; ko ngain jaa ba jitaꞌa xraa naa corona dikunchjianxin oro ko ngakon ba jii xraa ngakon chujni. 
REV.9.8	Ko xrathusin ba te inchin xrajaa nchrii, ko neno ba te xraa neno kuleón. 
REV.9.9	Ko nguii nthauꞌe ba xraa jitsaa ba chia, ko neneꞌe ba bakiꞌin ni xraa are jidatheka thii tsjé carreta thingajin kunxin are dikao na̱ ba ixin theto na̱. 
REV.9.10	Ko nthanee ba beꞌe xraa nthanee kunthanchia. Ko nthanee ba tsjayaxin ba naꞌo kunithjao ngain chujni. 
REV.9.11	Kain kuxuali mee jeꞌo bagithikaon ba thi ángel thetuꞌan thi xraa tsaaga anto niꞌnga. Ko ángel jiꞌi diꞌin ngain ngigua hebreo Abadón, ko ngain ngigua griego diꞌin Apolión, ko kayui ruchro: Thi Nchexanthe kain thi jii.
REV.9.12	Thi saꞌo tangi kuꞌen, ujuexin, aro xra ditjaan iyoo thi anto tangi.
REV.9.13	Thi ángel inkjaunxin banua trompetee, ko kuian naa tha bachrjexin ngayee thi noo ntheꞌe altar dikunchjianxin oro, ko jii ngathexin kon Ndo Dio. 
REV.9.14	Ko tha mee ndachro ngain thi ángel inkjaunxin jiyaa trompeta:
REV.9.14	—Tunxindangeꞌe thi noo ángel techria ngaka río jié diꞌin Eufrates.
REV.9.15	Ko xindangeꞌe kanui ángel teꞌi, ko techueꞌon hora, nchaꞌon, kunithjao ko nano ixin tsjaaya ngain naa thi ninxin dichjeeya kain chujni. 
REV.9.16	Ko jaꞌan kuian kejaꞌin tsjexin xi soldadue kanui ángel teꞌi, ko kain xa tetaꞌa xa kunxin, ko mee 200 millon tsjexin xa.
REV.9.17	Ko jañaa jaꞌan bikon kain kunxin yaa, ko xi tetaꞌa ba. Ngain pechue xa jitaꞌa chia nii naꞌo: Jatse inchin xruꞌi, ko azul inchin xro diꞌin zafiro, ko sine inchin azufre. Ko kain kunxin mee techunda jaa ba inchin jaa kuleón, ko ngain ruꞌa ba tjaxin ba xruꞌi, nchin ko azufre. 
REV.9.18	Ko naa thi ninxin dichjeeya kain chujni ngain nunthe binthegeꞌen na̱ ixin thi xruꞌi, nchin ko azufre kjuaxin ruꞌa ba. 
REV.9.19	Ixin juachaxin chunda ba tjayaxin ba, beꞌe ngain ruꞌa ba ko ngain nthanee ba. Ko nthanee ba beꞌe xraa kunchee ko kai yaa kjuayaxin ba ngain chujni.
REV.9.20	Aro thi chujni xeꞌe, thi ni benꞌa ixin kain thi tangi kuꞌen, maski bikon na̱ mee, jeꞌe na̱ kuinthueꞌa na̱ thi jianꞌa bancheꞌe na̱, ixin xrabanchesayeꞌe na̱ espíritu jianꞌa, xrabanchesayeꞌe na̱ diuchjan dikunchjianxin oro, plata, bronce, xro ko nthaa. Ko kain diuchjan mee chroꞌa bagikon, bakinꞌa ko chroꞌa bakji. 
REV.9.21	Ko kai kuinthueꞌa na̱ thi baguen na̱ chujni ko thi bagithikaunxin na̱ juathuso, xra bagejuakaꞌo na̱ nchrii jeꞌa chriꞌi na̱ ko xii jeꞌa xixiꞌi na̱ ko xra bakee na̱.
REV.10.1	Kuthimejan jaꞌan bikon inaa ángel chunda tsjé juachaxin ko jixinkajinxin ngajni ngakjan thjui. Ko ngataꞌa jaa jitaꞌa kunchecha. Ko ngakon ángel mee jitungiixin xraa nchaꞌon, ko nthatsao te xraa yoo xruꞌi yeye jitjama. 
REV.10.2	Ko ángel mee jiyaa naa xroon nchiin jixrangee, ko bakeꞌe ruthejian ngatauꞌen ndachaon, ko ruthekjon ngataꞌa nunthe. 
REV.10.3	Kuthimejan ángel mee kuyao suji inchin are suji tujieꞌe naa kuleón, ko are jeꞌe kuyao, kuiꞌin ni bathe yaato nthiꞌa. 
REV.10.4	Ko are juexin bathe thi yaato nthiꞌa, jaꞌan rukexian rukji̱n na kain, are kuian naa tha juixin ngajni ko ndachjejin na:
REV.10.4	—Thenchjiꞌan kain jiꞌi ko ndachroꞌa thi kuiꞌin ngain thi yaato nthi̱ꞌa̱ bathe, ko kji̱nꞌa.
REV.10.5	Kuthimejan thi ángel bikon tajingathjen ngatauꞌen ndachaon ko ngataꞌa nunthe, tsiin rajian ngajni, 
REV.10.6	ko nichja kunixin juachaxiin thi jichon kainxin nchaꞌon, thi binchechjian ngajni, nunthe, ko kain thi jii ngangi nda ko ngain nunthe, ko ángel mee ndachro:
REV.10.6	—¡Uxethja nchaꞌon! 
REV.10.7	Are tsii thi nchaꞌon, are thi yatuxin ángel tsexiꞌin sanua trompetee, sikuꞌen thi ndachro Ndo Dio ixin runcheꞌe ndo, aro xruꞌin kensen bakinxin. Ko sikuꞌen kain thi undachro ndo ngain ni bagayée juajnee ndo.
REV.10.8	Ko thi tha kuian juixin ngajni, kjan nichjaꞌna inaa ko ndachro:
REV.10.8	—Thji ko ta thi xroon nchiin jixrangee ko jiyaa ángel jingathjen ngatauꞌen ndachaon ko ngataꞌa nunthe.
REV.10.9	Kuthimejan kjui ngain ángel mee, ixin banchiaa xroon nchiin ko jeꞌe ndachjejin na:
REV.10.9	—Dayeꞌe xroon ko jinthe xron, ko tsutsja ngaxiꞌin tsee, aro ngain ruꞌa tsunuꞌa jni xraa tsjen.
REV.10.10	Kuthejan tse xron ngain raa ángel ko juine xron; ko ngain ruꞌa na kunijna inchin tsjen, aro kuthejan ndakuntsja ngaxiꞌin tseꞌe na. 
REV.10.11	Kuthimejan ndachjejin na:
REV.10.11	—Rugunda rukjan runichja ixin thi sincheꞌe Ndo Dio ngain tsjé rajna, ngain tsjé ngigueꞌe na̱, ngain tsjé nunthe ko ngain ni rey.
REV.11.1	Kuthimejan jaꞌan bayáa naa ntha xiji jii inchin naa nthaa xrathechuaxin ko bitunna:
REV.11.1	—Dingathjen ko dathechuꞌa ningue Ndo Dio ko altar, ko thekin kejaꞌin chujni nchesayexin ndo nthi̱ꞌa̱. 
REV.11.2	Aro dathechuaꞌa patio jii no ndujaxin ngain niꞌngo ixin nthi̱ꞌa̱ ubayee chujni dithikaonꞌa Ndo Dio, ko chujni teꞌi chrjuinꞌa sincheꞌe na̱ nguii yoo kan ko yoo kunithjao ngain rajna binchenchaon ndo. 
REV.11.3	Ko jaꞌan ruruaꞌan yoo chujnina ko sengaa na̱ luntho dengaa ni ta juachjaon ko runichja na̱ ixin jaꞌan 1,260 nchaꞌon.
REV.11.4	Ko yui chujni teꞌi inchin yoo ntha olivo, ko yoo candelero te ngathexin kon Ndo Dio, ndo thetuꞌan nunthe. 
REV.11.5	Ko ja̱ chrujan chujni rinao sincheniꞌi ni teꞌi, ruꞌa ni teꞌi tsjaxin na̱ xruꞌi ixin tsjaaga chujni runingakuꞌen ni teꞌi. Ko jañaa seꞌen kexeꞌo chujni sinao sincheniꞌi na̱. 
REV.11.6	Kayui ni teꞌi chunda na̱ juachaxin tsejee na̱ ngajni ixin iruchjeꞌa chrin kainxin nchaꞌon are jeꞌe na̱ rundachro na̱ ngain Ndo Dio. Kai nchao sinchekjan na̱ jinda inchin jni, ko sinchegatho na̱ tangi kain chujni jii ngain nunthe kunixin kexeꞌo chin. Ko kayui ni teꞌi nchao sincheꞌe na̱ jiꞌi are jeꞌe na̱ sinao na̱. 
REV.11.7	Ko are kayui ni teꞌi tsjeꞌe na̱ xree na̱, thi kuxiigo sachrjexin thi xraa tsaaga anto niꞌnga tsetukaꞌo na̱ ko tsixinꞌa na̱ ngain ba, ko tsjaaya ba ko nasuenxon ba kayui ni teꞌi. 
REV.11.8	Ko nthauꞌe na̱ setsinga nthao ngaa nthiee thi rajna jié ko renthe, thi benxin Nchaa ná ngain ntha cruz, thi rajna kai nchekininxin na̱ xraa rajna Sodoma ko nunthe Egipto. 
REV.11.9	Ko nguii nii nchaꞌon ko rioꞌo, chujni kain rajna, chujni jejee tetsjeꞌe te nguii nunthe, chujni nichja jejee ngigua ko chujni kain nunthe sikon na̱ nthauꞌe kayui ni teꞌi, ko tsanchrjandaꞌa na̱ ixin ruxrabaa na̱. 
REV.11.10	Kain chujni ngataꞌa nunthe ruchee na̱ ixin ndaseꞌen kayui ni teꞌi, ko tsexiꞌin na̱ sinchethuen choo na̱ thi techunda na̱ ixin kayui ni teꞌi anto tangi banchegato na̱ chujni. 
REV.11.11	Ko are juexin batho thi nii nchaꞌon ko rioꞌo, Ndo Dio binchexechon kayui ni teꞌi ko binthengathjen na̱ ko kain chujni bikon jiꞌi anto binthexraon na̱. 
REV.11.12	Kuthimejan kayui ni teꞌi kuiꞌin na̱ naa tha anto suji juixin ngajni ko ndachro:
REV.11.12	—Tani ra nthiꞌi nui.
REV.11.12	Ko kayui ni teꞌi sakuajiin na̱ ngajni ngakjan naa thjui, ko tatetsjeꞌe kain chujni baningakuꞌen na̱. 
REV.11.13	Ko suji kuingibeꞌo nunthe, ko naa thi thexin dichjeeya rajna ndaxanthe, ko 7,000 chujni beꞌen ixin kuingi nunthe. Ko ni xra xeꞌe anto binthexraon na̱ ko binchesayeꞌe na̱ Ndo Dio, ndo thjen ngajni.
REV.11.14	Ko ujuexin thi yuxin anto tangi kuꞌen, aro tuin tsii thi ninxin tangi tsuꞌen.
REV.11.15	Thi yatuxin ángel banua trompetee, ko suji kuiꞌin ni tsjé tha juixin ngajni ko ndachro:
REV.11.15	Kain juachaxin chunda kain ni thetuꞌan nguii nunthe ubayee Ndo Dio ko Cristo,
REV.11.15	ko jeꞌe tsetuꞌan kainxin nchaꞌon.
REV.11.16	Kuthimejan thi kan ko noo ni joon tatetaꞌa na̱ ntha xintauen na̱ nthi̱ꞌa̱ ngathexin kon Ndo Dio, kain na̱ binthethuxin na̱ ko bisetaꞌa na̱ nunthe ko binchesayeꞌe na̱ ndo. 
REV.11.17	Ko ndachro na̱:
REV.11.17	Thexruxiꞌan ra Suixin,
REV.11.17	Ndo Diuna ná, thi chunda kainxin juachaxin.
REV.11.17	Suixin thi thjen jai, thi beꞌe are saꞌo, ko rukjan tsii inaa,
REV.11.17	ixin Suixin bakjaago thi jié juachaxian
REV.11.17	ko ubikexiꞌin biketuꞌan.
REV.11.18	Chujni kain nunthe ndabintheguñao na̱,
REV.11.18	aro ujuii nchaꞌon ixin Suixin sincheꞌe jie̱,
REV.11.18	ko thi nchaꞌon sincheꞌe jie̱ ngain chujni undabeꞌen,
REV.11.18	ko ruchjeꞌe thi chrjuin ni ncheꞌe xraa, ni bikao juajnaa,
REV.11.18	ni banthasayaꞌa Suixin, ko ni ncheꞌe thi diketuꞌan,
REV.11.18	maski yeye na̱ o nchinnchin na̱;
REV.11.18	ko Suixin sinchetjaan kain chujni nchexanthe nunthe.
REV.11.19	Kuthimejan xiree ningue Ndo Dio, niꞌngo jii nthi̱ꞌa̱ ngajni, ko bikon ni thi jingaa thi jitaxin thi kjuauthexin ndo saꞌo, thi kuetuꞌan Ndo Dio. Kuthimejan kuexiꞌin anto bathe ko kuiꞌin ni tsjé tha ko anto kungiixin ko kuingi nunthe ko suji bania thuni.
REV.12.1	Kuthimejan ngajni bikon ni naa thi naꞌa dikunxin ni ko anto jié: Mee naa nchrii jisiama nchra nchaꞌon inchin naa luntho, ko chringiꞌi ruthee nchra jii kunithjao ko ngataꞌa jaa nchra jitaꞌa naa corona chunda theyoo kunutse. 
REV.12.2	Nchrii jiꞌi jiyaa nchra chjan, ko jituyao nchra ixin thiin nchra ixin sinchekunkjiꞌi nchra chjan. 
REV.12.3	Kuthimejan nthi̱ꞌa̱ ngajni bikon ni inaa thi naꞌa dikunxin ni: Mee naa kulantha jié ko jatse ko chunda yaato jaa ba, the ntheꞌe ba ko nanaa corona ngain kain jaa ba. 
REV.12.4	Ko nthanee ba kuingajinxin ba naa thi ninxin dichjeeya kain kunutse nthi̱ꞌa̱ ngajni, ko kjua ba kain kunutse ngataꞌa nunthe. Ko kulantha tabechunthe ba thi nchrii sinchekunkjiꞌi chjan ixin rujine ba xeꞌen nchra are rukunkjiꞌi xan. 
REV.12.5	Ko nchrii mee binchekunkjiꞌi nchra naa xan xii, ko xan jiꞌi tsetuꞌen xan kain nunthe kunixin jié juachaxin kunixin naa ntha kutho dikunchjianxin chia. Aro bachrjeꞌe nchra xeꞌen nchra ixin kjui xan ngain Ndo Dio ko ngain thi jitaꞌa ndo. 
REV.12.6	Ko thi nchrii sakuinga ngagaꞌa jna thi xruꞌin jii. Nthi̱ꞌa̱ Ndo Dio bincheꞌe ndo ixin ruchjee na̱ nchra thi rune nchra nii nano ko rioꞌo.
REV.12.7	Kuthimejan arcángel Miguel ko kain angeel bintheketo ngain kulantha. Ko kulantha ko kain espiritue kai kjui bintheketo. 
REV.12.8	Aro kulantha kunixin kain espiritue ba binthekixinꞌa, ko ibeꞌa juachaxin rugeꞌe jeꞌe ba ko espíritu ncheꞌe xree ba nthi̱ꞌa̱ ngajni. 
REV.12.9	Ko jañaa xinkajinxin ngajni thi kulantha anto jié, thi kunchee anto see jii diꞌin Satanás, thi ncheyeꞌe chujni nguii nunthe. Jeꞌe kulantha mee ko kain espiritue xinkajinxin ngajni.
REV.12.10	Kuthimejan jaꞌan suji kuian naa tha juixin ngajni ko ndachro:
REV.12.10	—Ndo Dio ubinchekjan chujni inaa chujni narua ke xruꞌin nchaꞌon tsjexin, ko juachaxiin Ndo Dio ko thi thetuꞌan Cristo ujuii ngataꞌa nunthe ixin ngajni xinkajinxin nchiijin, thi nchaꞌon ko thie bakjangiꞌi ni bagithikaon Cristo, nthi̱ꞌa̱ ngathexin kon Ndo Diua ná. 
REV.12.11	Ko ni bithikaon ukjua na̱ cha ixin jnii Jesucristo, thi Kulekue Ndo Dio, ko ixin juajnee ndo, thi juajna ndache na̱ icha chujni ko jeꞌe na̱ xraonꞌa na̱ beꞌen na̱. 
REV.12.12	¡Mexinxin chaꞌa jaꞌa ngajni ko kain ra xro te ra nthi̱ꞌa̱! ¡Aro nuxaꞌa ra jaꞌa ra xro te ra ngain nunthe ko ngain ndachaon! Ixin nchiijin uxinkajin ngayaꞌa ra ko anto jituñao ixin unuꞌe ixin itsjéꞌa nchaꞌon dithueꞌe.
REV.12.13	Ko are thi kulantha jié mee kunuꞌe ixin xinkajin ngain nunthe kuexiꞌin ruee ba thi nchrii binchekunkjiꞌi xan xichjan. 
REV.12.14	Aro bayée nchra yoo nenechaan kudatse anto jié, ko nchao rukjaganga nchra ngain thi jna xruꞌin jii, ko nthi̱ꞌa̱ rugayee nchra thi rujine nchra nii nano ko rioꞌo. 
REV.12.15	Aro kulantha jié mee kjuaxin ba jinda ruꞌa ba ixin kunchjian naa río ixin rugetsiangi ko sarugikao thi nchrii mee. 
REV.12.16	Aro nunthe kjuengijna thi nchrii, ko xiree ruꞌa nunthe ko nthi̱ꞌa̱ sabidoꞌo río binchechjian kulantha jié. 
REV.12.17	Mexinxin anto guñao kulantha jié ngain thi nchrii ko sakjui ba biketukaꞌo ba icha chujnii nchra, thi chujni xra xeꞌe, ni dithikaon thi thetuꞌan Ndo Dio ko kain nchaꞌon chunthia ná juajnee Jesucristo.
REV.13.1	Jaꞌan baringathjen ngandeꞌe ndachaon, ko bikon bachrjengixin nda naa kuxiigo jié jichunda yaato jaa ba ko the ntheꞌe ba. Ko nanaa ntheꞌe ba techunda naa corona ko ngain nanaa jaa ba jitaxin thi chrjuinꞌa nichja ixin Ndo Dio. 
REV.13.2	Thi kuxiigo jianꞌa bikon, jii ba inchin naa kutigre, ko ruthee ba inchin ruthee ku-oso, ko ruꞌa ba inchin ruꞌa kuleón. Ko thi kulantha jié bajon juachaxiin ba, ntha xintauen ba ko kain thi thetuꞌan ba ngain kuxiigo bachrjengixin ndachaon. 
REV.13.3	Naa jaa kuxiigo jié mee anto dikuniꞌi ko xraa undarugeꞌen ba, aro ndakuxrueꞌen. Ko chujni nguii nunthe anto kuiseꞌen na̱ ko anto bithikaon na̱ ngain kuxiigo mee. 
REV.13.4	Ko chujni binchesayeꞌe kulantha jié ixin bajon ba juachaxin ngain thi kuxiigo jié, ko kai binchesayeꞌe na̱ kuxiigo mee, ko ndachro na̱:
REV.13.4	—¡Xruꞌin kensen chunda juachaxin inchin kuxiigo jié jiꞌi, ko xruꞌin kensen tsixiꞌin tsetukaꞌo ba!
REV.13.5	Kai bayée kuxiigo jié mee juachaxin tsaꞌin ñao ba ko runichja ba jianꞌa ixin Ndo Dio. Ko bayée ba juachaxin sincheꞌe ba thi sinao ba nguii nii nano ko rioꞌo. 
REV.13.6	Ko kuxiigo jié mee kuexiꞌin nichja ba jianꞌa ixin Ndo Dio, ixin ningue ndo ko ixin kain thi jii nthi̱ꞌa̱ ngajni. 
REV.13.7	Kai bayée ba juachaxin kuetukaꞌo ba chujnii Ndo Dio, ko sacha ba. Ko kai bayée ba juachaxin ngain chujni jejee tetsjeꞌe te nguii nunthe, kain rajna, kain ngigua ko kain nunthe. 
REV.13.8	Kain chujni nguii nunthe sinchesayeꞌe kuxiigo jié mee, ni jitaxinꞌa ngain xroon jitaxin kain ni chunthia ngain Ndo Dio. Ko Kulekue ndo, thi xrajon beꞌen ixin chujni, jeꞌe mee thi chunda xroon jiꞌi icha saꞌo ke are kainxin kuexiꞌin beꞌe.
REV.13.9	Jaꞌa ra xro thiꞌin ra, thinxin ra jian. 
REV.13.10	Thi chujni jikininxin siaxiꞌin, sikao na̱ ixin siaxiꞌin, ko thi chujni jikininxin seꞌen kunixin chiataade jañaa seꞌen na̱. Mexinxin chujnii Ndo Dio rugunda anto tsixiꞌin na̱ kain, ko jian ruchunthia na̱ ndo.
REV.13.11	Kuthimejan, jaꞌan bikon inaa kuxiigo jié juixin ba ngadoꞌo nunthe. Ko bechunda ba yoo ntheꞌe ba inchin ntheꞌe kuleko, aro nichja ba inchin kulantha jié. 
REV.13.12	Ko bayée ba xrajeꞌo juachaxin bechunda thi kuxiigo jié bachrjengixin ndachaon ko nthi̱ꞌa̱ beꞌe ngain ba, ko baketuꞌan ba ixin chujni nguii nunthe runchesayeꞌe na̱ thi kuxiigo bachrjengixin ndachaon, thi kuxiigo anto dikuniꞌi naa jaa, aro kuxrueꞌen. 
REV.13.13	Kai bincheꞌe ba thi naꞌa dikunxin ni ko banchexingajinxin ba xruꞌi ngajni ko kain chujni bagikon jiꞌi. 
REV.13.14	Ko kuxiigo bachrjeduxin nunthe bincheꞌe ba thi naꞌa dikunxin ni kunixin juachaxiin kuxiigo jié bachrjengixin ndachaon ixin jañaa bincheyeꞌe ba chujni jii ngain nunthe ixin runchechjian na̱ kunixin xro o chia thi kuxiigo anto kuniꞌi naa jaa ba kunixin chia taade, aro benꞌa ba. 
REV.13.15	Ko kai bayée ba juachaxin binchegechon thi kuxiigo kunchjianxin xro o chia, ko jañaa nchao nichja ba ko kuetuꞌan ba ixin rugeꞌen kain chujni banchesayaꞌa ngain ba. 
REV.13.16	Kai kuetuꞌan ba ixin kain chujni yeye ko ni nchinnchin, ni chunda tumi ko ni nua, ni dikuchji ngain naa xi najni ko ni dikuchjiꞌa, kuetuꞌan ba rugeꞌe naa xruꞌe ngain rajian o no nthathjen kain na̱. 
REV.13.17	Ko xruꞌin chujni nchao tseꞌna o sinchekji ja̱ chundaꞌa xruꞌe mee o jitaxinꞌa kuxiigo mee ngain na̱ o thi número ruchro thi diꞌin ba. 
REV.13.18	Nthiꞌi rugunda anto jian juaxraxaon ruchunda ni. Ja̱ chrujan chujni thinxin jiꞌi, ncho thjee keꞌe ruchro thi número ruchro thi diꞌin kuxiigo jiꞌi, ixin jiꞌi numerue naa chujni ko número mee 666.
REV.14.1	Kuthimejan jaꞌan tsjaa ko bikon thi Kulekue Ndo Dio tajingathjen ngataꞌa jna diꞌin Sión. Ko ngain jeꞌe jii thi 144 mil chujni, ni digetaxin nganito nthathjen na̱ inchin diꞌin Kulekue Ndo Dio ko jeꞌe ndo. 
REV.14.2	Kuthimejan jaꞌan kuian naa tha suji juixin ngajni, xraa naa nda tsaaga jié ko suji jidaxruen nda, o xraa are suji dathe. Ko tha kuiꞌin ni inchin are tsjé chujni tedinga arpa. 
REV.14.3	Ko tetsje na̱ naa soon naruaxin nthi̱ꞌa̱ ngathexin ntha xintauen Ndo Dio ko ngathexin kon kanui thi bakingi ko jichon, ko ngathexin thi kan ko noo ni joon te nthi̱ꞌa̱. Ko xruꞌin ni nchao kuangi soon mee, jeꞌo ni 144 mil kuangi son, ni kjuengijna Ndo Dio, ni bachrjegexin ngayee kain chujni jii ngain nunthe. 
REV.14.4	Kain chujni jiꞌi xruꞌin nchrii bejuakaꞌo na̱, mexinxin thjua na̱, ko ni teꞌi dithikaon na̱ ko ruee na̱ thi Kulekue Ndo Dio. Jeꞌe na̱ kjan inaa chujni narua ko bachrjegexin na̱ kain chujni jii ngataꞌa nunthe, ko jeꞌe na̱ inchin naa thi chrjuin xrajon ngain Ndo Dio ko ngain thi Kulekue ndo. 
REV.14.5	Ko xruꞌin thi nduaꞌa nichja ruꞌa na̱ ko xruꞌin jianꞌa bincheꞌe na̱.
REV.14.6	Kuthimejan jaꞌan bikon inaa ángel jitjaganga ngusine ngajni ko bechunda thi jian juajnee Ndo Dio, thi juajna xruꞌin nchaꞌon sitjaan. Ko ángel tsjaago juajna ngain chujni te ngataꞌa nunthe, ni kain rajna, chujni jejee tetsjeꞌe te nguii nunthe, chujni kain ngigua ko chujni kain rajna. 
REV.14.7	Ko ángel mee suji bandachro:
REV.14.7	—Xraguꞌen ra Ndo Dio ko nchesayeꞌe ra ndo ixin ubithja hora sincheꞌe ndo jie̱ kain chujni. Nchesayeꞌe ra thi binchechjian ngajni, nunthe, ndachaon ko kain thi chrinxin jinda.
REV.14.8	Kuthimejan ruee inaa ángel, ko ndachro:
REV.14.8	—Undaxanthe thi rajna jié biꞌin Babilonia ixin jeꞌe thi banchekuan chujni kainxin nunthe kunixin vino jeꞌe banchechjian, yaa ruchro ixin kjuaago ngain chujni ixin banchesayeꞌe na̱ diuchjan dikunchjianxin xro ko nthaa.
REV.14.9	Kuthimejan ruee thi ninxin ángel ko suji jindachro:
REV.14.9	—Ja̱ chrujan chujni sinchesayeꞌe kuxiigo jié bachrjengixin ndachaon ko thi kunchjian inchin jeꞌe ba, ko sithuexin na̱ senganito na̱ xruꞌe kuetuꞌan ba beꞌe nganito nthathjen chujni o nganito raa na̱, 
REV.14.10	chujni mee sathuꞌe na̱ tangi ko sayée na̱ suji jie̱ thixin ngain Ndo Dio ixin anto jiduñao ndo. Mexinxin anto tangi sathuꞌe na̱ kunixin xruꞌi ko azufre ngathexin kon kain angeel Ndo Dio ko Kulekue ndo. 
REV.14.11	Ko nchin tsjinxin xruꞌi nchegatho na̱ tangi, tsajiin nchin kainxin nchaꞌon ko xruꞌin nchaꞌon sinchejugaꞌa na̱ ixin ruche na̱ nchaꞌon ko thie. Xrajeꞌo tsuꞌen kain chujni nchesayeꞌe thi kuxiigo jié bachrjengixin ndachaon ko thi dikunchjian inchin jeꞌe ba ko ni bayée xruꞌe jitaxin inchin diꞌin ba. 
REV.14.12	Ko ngain nchaꞌon teꞌi chujnii Ndo Dio rugunda tsixiꞌin na̱ kain thi tangi ko sithikaon na̱ thi thetuꞌan ndo ko tsinthueꞌa na̱ thi chunthia na̱ ngain Jesús.
REV.14.13	Kuthimejan jaꞌan kuian tha juixin ngajni ko ndachjejin na:
REV.14.13	—Kji̱n: “Ndo Dio sinchenchaon nthiꞌi pandaꞌa kain chujni seꞌen ko dithikaon na̱ Nchaa ná.”
REV.14.13	Ko Espíritu ndachro:
REV.14.13	—Jaan, ixin jañaa sinchejugaꞌa na̱ ixin suji xra bincheꞌe na̱, ko Ndo Dio sinchegayee na̱ thi chrjuin ixin thi jian bincheꞌe na̱.
REV.14.14	Kuthimejan tsjaa ko bikon naa thjui rua ko ngataꞌa thjui mee tajitaꞌa naa thi xii, xraa thi Xii juixin ngajni. Ko jitaꞌa jaa naa corona dikunchjianxin oro ko ngaa raa jiyaa naa juso anto yao. 
REV.14.15	Ko niꞌngo bachrjexin inaa ángel, ko suji ndachro ngain thi jitaꞌa thjui:
REV.14.15	—Nchegunda jusua ko taade ko datsiin thi uguan ixin ujuexin cha thi guan ngataꞌa nunthe.
REV.14.16	Ko thi jitaꞌa thjui mee binchegato jusue ngataꞌa nunthe ko batse kain thi guan.
REV.14.17	Kuthimejan inaa ángel bachrjexin niꞌngo jii ngajni, ko kai jidikao naa juso anto yao. 
REV.14.18	Ko ngain altar bachrjexin inaa ángel, thi bechunda juachaxin ngain xruꞌi, ko baye̱e thi ángel jichunda thi juso anto yao ko ndachro:
REV.14.18	—Nchegunda jusua ko thjejo tho uva jii ngataꞌa nunthe ixin ujuexin chje tho.
REV.14.19	Ko ángel mee binchegato jusue ngataꞌa nunthe ko batse tho uva jii ngataꞌa nunthe. Ko kuenga tho ngain naa thue jié, thi ngachjethexin tho, ko jiꞌi ruchro thi anto jiduñao Ndo Dio. 
REV.14.20	Ko tho uva teꞌi ngandeꞌe rajna ngachjethexin tho, ko ngaa thue ngachjethexin tho bachrjexin jni, ko jni jiꞌi kjuiꞌin jni ko biji jni thi jii frenue kunxin ko 300 kilómetro kuinga jni.
REV.15.1	Ko jaꞌan bikon ngajni inaa thi xra naꞌa bagikunxin: Ko mee yaato ángel kunixin thi yaato tangi tsuꞌen, ko thi yaato tangi teꞌi tsjexinxin thi anto jiduñao Ndo Dio.
REV.15.2	Kai bikon xraa naa ndachaon dikunchjianxin juxon xruxrao ko jithekjan xruꞌi. Ko nthi̱ꞌa̱ ngatauꞌen ndachaon tatengathjen chujni kunixin arpa bajon Ndo Dio, ni kuixiꞌin kjuacha ngain kuxiigo jié ko ngain kuxiigo dikunchjian inchin jeꞌe ba, ko bithuexinꞌa na̱ bayée na̱ xruꞌe bajon kuxiigo mee ko thi número ruchro inchin diꞌin ba. 
REV.15.3	Ko tetsje na̱ suen Moisés, thi nchexree Ndo Dio, ko kai suen thi Kulekue Ndo Dio, ko ndachro son:
REV.15.3	Anto chrjuin ko jié kain thi Suixin bincheꞌe,
REV.15.3	Suixin, Ndo Dio, thi chunda kain juachaxin.
REV.15.3	Jian ko ndua kain nthiaa Suixin,
REV.15.3	ko Suixin Rey ngain kain chujni nguii nunthe.
REV.15.4	¿Kensen ruxraguanꞌa Suixin, Nchana ná?
REV.15.4	¿O kensen rujinaoꞌa runthasayaꞌa Suixin?
REV.15.4	¡Jeꞌo Suixin anto jian!
REV.15.4	Ko chujni kain nunthe tsii na̱ ko sinthasayaꞌa na̱,
REV.15.4	ixin bikon na̱ thi jian bincheꞌe Suixin.
REV.15.5	Kuthejan tsjaa ko bikon nthi̱ꞌa̱ ngajni xiree niꞌngo, thi jichjian thi jingaa thi thetuꞌan Ndo Dio. 
REV.15.6	Ko ngain niꞌngo bachrjexin thi yaato ángel ko tedikao thi yaato tangi tsuꞌen. Ko ángel teꞌi tengaa luntho anto renthe ko thjua ko tetungixima luntho ko tethedunga ngain pechue cinturón dikunchjian kunixin oro. 
REV.15.7	Kuthimejan naa thi noo thi bakingi ko techon bajon ngain nanaa thi yaato ángel naa copa dikunchjianxin oro ko tekaon kunixin thi anto jiduñao Ndo Dio, ndo jichon kainxin nchaꞌon. 
REV.15.8	Ko niꞌngo mee ndakaon kunixin nchin, thi nchin juixin ngain thi anto jié juachaxiin Ndo Dio. Ko xruꞌin kensen nchao rugixiꞌin nthi̱ꞌa̱ tsuenja thi yaato tangi tedikao thi yaato ángel.
REV.16.1	Kuthimejan jaꞌan kuian naa tha anto suji juixin niꞌngo ko nichja ngain thi yaato ángel ko ndachro:
REV.16.1	—Thji ra ko thinthjithe ra thi jiria thi yaato copa ko mee thi anto jiduñao Ndo Dio.
REV.16.2	Ko ángel saꞌo kjui ko kuinthjithe copee ngataꞌa nunthe, ko juii naa chin ko chujni bachrjema na̱ thon ko xraa renga nthauꞌe na̱, mee kuꞌen ni bechunda xruꞌe bakeꞌe kuxiigo jié bachrjengixin ndachaon ko ni banchesayeꞌe thi kuxiigo dikunchjian xraa jeꞌe ba.
REV.16.3	Thi yuxin ángel kuinthjithe copee ngatauꞌen ndachaon, ko jinda mee ndakjan nda inchin jnii chujni duen na̱, ko ndabeꞌen kain thi jichon ngangi nda.
REV.16.4	Thi ninxin ángel kuinthjithe copee ngatauꞌen kain río ko kain thi techrinxin jinda, ko kain nda mee ndakjan nda jni. 
REV.16.5	Ko jaꞌan kuian thi ángel chunda juachaxin ngain jinda ko ndachro:
REV.16.5	—Nchana, Suixin anto jian, Suixin thi thjen jai ko bigariꞌi are saꞌo, ko Suixin dincheꞌe jie̱ inchin jikininxin. 
REV.16.6	Mexinxin ni ningakuꞌan Suixin binchegiꞌi na̱ jni ixin yaa jikininxin na̱, ixin jeꞌe na̱ kuinthji na̱ jnii ni chujnia ko ni bayée juajnaa.
REV.16.7	Ko kai kuian inaa thi nichjaxin no thi jii altar ko ndachro:
REV.16.7	—Jaan, Suixin Nchana Dio, ndo chunda kain juachaxin, Suixin ndua ncheꞌe jie̱ inchin jikininxin.
REV.16.8	Thi nunxin ángel kuinthjithe copee ngataꞌa nchaꞌon, ko nchaꞌon bayée juachaxin kjuaaga chujni kunixin xruii. 
REV.16.9	Ko kain chujni anto chjan na̱, ko maski anto chjan na̱ ixin suji sua, jeꞌe na̱ kuinthueꞌa na̱ thi jianꞌa ko binchesayeꞌa na̱ Ndo Dio, ndo chunda juachaxin ruginthjian thi tangi teꞌi, aro jeꞌe na̱ icha nichja na̱ jianꞌa ixin jeꞌe ndo.
REV.16.10	Thi naunxin ángel kuinthjithe copee ngataꞌa ntha xintauen thi kuxiigo jié bachrjengixin ndachaon, ko nguii thi thetuꞌan ba ndakunaxin xeꞌe. Ko chujni banechjekua na̱ neje na̱ ixin anto bakiin na̱. 
REV.16.11	Ko ixin anto kuiin na̱ ko ixin thi thon bachrjema na̱, icha nichja na̱ jianꞌa ixin Ndo Dio ko kuinthueꞌa na̱ thi jianꞌa bancheꞌe na̱.
REV.16.12	Thi inkjaunxin ángel kuinthjithe copee ngain thi río anto jié diꞌin Eufrates, ko río mee ndaxema ixin xiree nthiꞌá rugathuxin ni rey ni tethixin no thi chrinxin nchaꞌon.
REV.16.13	Kuthimejan jaꞌan bikon juii nii espíritu jianꞌa, naa bachrjexin ruꞌa thi kulantha jié chunda tsje jaa, ko inaa bachrjexin ruꞌa thi kuxiigo jié bachrjengixin ndachaon, ko inaa bachrjexin ruꞌa thi ndachro ixin nichja juajnee Ndo Dio aro nduaꞌa. Ko kanio espíritu jianꞌa mee te xraa kusania. 
REV.16.14	Ko kanio espíritu teꞌi thi ncheꞌe xree nchiijin binthencheꞌe thi naꞌa dikunxin ni, ko binthegachrje ixin batse kain rey jii nguii nunthe ixin sintheketukaꞌo Ndo Dio ngain nchaꞌon binchekininxin ndo, ndo chunda kainxin juachaxin. 
REV.16.15	Ko Cristo ndachro: “Tsjeꞌe ra ixin jaꞌan siꞌi, xraa are dixinthebeꞌo naa xi cheꞌe. Ndo Dio sinchenchaon thi chujni jichuꞌen nchaꞌon mee ko dakuꞌen lunthue, ko jeꞌa xraa chujni dakuenꞌa lunthue ko dakji thulucho nthao.” 
REV.16.16	Kuthimejan espíritu ncheꞌe xree nchiijin baye̱e kain rey te ngain nunthe diꞌin Armagedón ixin ngigua hebreo.
REV.16.17	Kuthimejan thi yatuxin ángel kuinthjithe copee ngatauꞌen chrintho ko ngain niꞌngo thi jii ntha xintaon icha renthe jii nthi̱ꞌa̱ ngajni bachrjexin naa tha suji ko ndachro:
REV.16.17	—Ujuexin kain.
REV.16.18	Kuthimejan kungixinthe, bathe, ko kuiꞌin ni xraa tsjé thi tenichja ko anto suji kuingi nunthe. Ko xruꞌin nchaꞌon bikunxin chujni thi anto suji kuingi nunthe. 
REV.16.19	Ko thi rajna anto renthe ko jié, nii thi bichjenga rajna, ko kain rajna jii nguii nunthe ndaxanthe. Ko Ndo Dio xraxaon ndo thi rajna anto jié ko renthe diꞌin Babilonia ko binchegayee ndo rajna jiꞌi thi anto suji jie̱ jikininxin ixin anto jituñauꞌe ndo rajna. 
REV.16.20	Kai kain nunthechjan jindajin ndachaon ko kain jna ndabinthegitjaan. 
REV.16.21	Kai ngajni juixin thuni yeye betsingataꞌa chujni, ko thuni teꞌi chiaon bakuyexin yoo kan kilo. Ko anto suji kjui thi anto tangi jiꞌi, aro chujni xra nichja na̱ jianꞌa ixin Ndo Dio.
REV.17.1	Kuthimejan juii naa thi yaato ángel bechunda naa thi yaato copa, ko ndachjejin na:
REV.17.1	—Xrakui, ko tsjaguꞌa thi jie̱ sayée thi nchrii nchekji nthauꞌe ngain tsjé xii, nchri tajitaꞌa ngain thi yee jinda. 
REV.17.2	Kain rey thetuꞌan ngataꞌa nunthe bejuakaꞌo thi nchrii mee, ko kain chujni jii ngain nunthe ndabichrue na̱ ixin xrajeꞌo jianꞌa bincheꞌe na̱ ngain nchra.
REV.17.3	Kuthimejan ngain thi xraa jituxinanxin Espíritu Santo kuexiꞌin kjuaguꞌna ko ángel xraa sakjuiꞌan ngain naa jna xruꞌin jii, ko nthi̱ꞌa̱ bikon naa thi nchrii jitaꞌa ngain naa kuxiigo jié ko jatse ba ko chunda ba yaato jaa ba ko the ntheꞌe ba. Ko nguixin nganito ba chrjuinꞌa jitaxin ixin Ndo Dio. 
REV.17.4	Ko nchrii mee jingaa nchra luntho jatse ko jatse icha suji, ko ditsujin nchra kunixin oro, xro anto renthe ko perla. Ko jiyaa nchra naa copa dikunchjianxin oro ko jidinthjijin copa ixin thi anto jianꞌa ncheꞌe nchra ixin dejuakaꞌo nchra tsjé xii jeꞌa xixiꞌi nchra. 
REV.17.5	Ko nthathjen nchra jitaxin inchin diꞌin naa chujni, aro thi ruchro mee xruꞌin kensen nuꞌe ko ndachro: “Thi rajna anto renthe diꞌin Babilonia, mee thi kjui inchin janee kain nchrii nchekji nthauꞌe ngain tsjé xii ko ixin kain thi jianꞌa ncheꞌe chujni ngain nunthe, ko mee kain chujni nchesayeꞌe tsje diuchjan ko nchesayeꞌa Ndo Dio.” 
REV.17.6	Kuthimejan bikon ixin nchrii mee ndadikuanxin nchra kunixin jnii ni chujnii Ndo Dio, ko jnii ni beꞌen ixin bagithikaon na̱ ko banichja na̱ ixin Jesús. Are jaꞌan bikon kain jiꞌi, jaꞌan anto kuiseꞌen na. 
REV.17.7	Aro ángel ndachjejin na:
REV.17.7	—¿Unda anto kuisaꞌan? Jaꞌan tsjaguꞌa keꞌe ruchro thi nchrii yaa ko thi kuxiigo jié jitaꞌa nchra, thi kuxiigo chunda yaato jaa ko the ntheꞌe. 
REV.17.8	Thi kuxiigo jié, jaꞌa bikon, mee naa kuxiigo beꞌe, aro jai ikoꞌa ba. Ko xrasachrjetaon ba thi thue anto yasuꞌe, aro sachrje ba jeꞌo ixin sitjaan ba. Ko kain chujni beꞌe ngain nunthe ko betaxinꞌa na̱ ngain xroon jitaxin kain chujni ukjan inaa chujni narua ko xruꞌin nchaꞌon tsjexin, ko kain ni mee anto tsiseꞌen na̱ are sikon na̱ kuxiigo bechon are saꞌo aro jai ijichonꞌa ba, aro rukjan ba tsii ba inaa.
REV.17.9	’Ko jiꞌi jeꞌo tsinxin chujni chunda jian juaxraxaon: Thi yaato jaa ba mee ruchro yaato jna ko ngataꞌa jna teꞌi jitaꞌa thi nchrii. 
REV.17.10	Ko kai thi yaato jaa ba ruchro yaato rey. Naꞌo rey ithetuanꞌa, naa xra jithetuꞌan, ko inaa xrathiꞌa ko are tsii iseꞌa tsetuꞌan. 
REV.17.11	Thi kuxiigo bechon are saꞌo, aro jai ijichonꞌa ba mee thi jnixin rey, aro kai dikin ngayee thi yaato rey, ko kai jikininxin tsji ngain thi xruꞌi dangaꞌa.
REV.17.12	’Ko thi the ntheꞌe ba jaꞌa bikon, mee thi the rey xrathetuanꞌa, aro rey teꞌi sayée juachaxin tsetuꞌan nakua hora, jeꞌe na̱ ko thi kuxiigo jié bachrjengixin ndachaon. 
REV.17.13	Thi the rey teꞌi tsjauthexin choo, ko sinthegajon kain juachaxiin ko kain thi thetuꞌan ngain thi kuxiigo jié bachrjengixin ndachaon. 
REV.17.14	Ko thi the rey ko kuxiigo jié sintheketukaꞌo thi Kulekue Ndo Dio, aro Kulekue ndo sacha ixin jeꞌe Nchaa ná, thi chunda icha jié juachaxin, ko jeꞌe Rey thetuꞌen kain ni rey. Ko kain chujni te ngain jeꞌe, diꞌin na̱ chujni Ndo Dio kuinchieꞌe ko ncheꞌe na̱ kain thi thetuꞌan ndo.
REV.17.15	Ko ángel kai ndachjejin na:
REV.17.15	—Thi nda yee bikon, thi jitaꞌa thi nchrii nchekji nthauꞌe ngain tsjé xii, nda mee ruchro kain rajna, kain nunthe ko kain ngigua. 
REV.17.16	Ko thi the ntheꞌe ba ko thi kuxiigo jié runingakuꞌen thi nchrii ko sinthekinthuꞌe jeꞌo nchra ko thulucho nchra, ko sinthene nthauꞌe nchra ko sinthekjaaga nchra ngain xruꞌi. 
REV.17.17	Ndo Dio bakeꞌe ngain anseen thi the rey ixin sinthencheꞌe thi rinao ndo ko sinthekjauthexin choo rey ko sinthegajon juachaxiin ngain thi kuxiigo jié ko sinthencheꞌe kain thi rundachro ba, tsuenja kain thi ndachro Ndo Dio. 
REV.17.18	Ko thi nchrii jaꞌa bikon, mee thi rajna anto jié ko chunda juachaxin thetuꞌan ngain kain rey jii nguii nunthe.
REV.18.1	Ko are ukuꞌen kain jiꞌi, jaꞌan bikon inaa ángel jixinkajinxin ngajni, ko anto jié juachaxin bechunda ko nguixin ngataꞌa nunthe bingasantaꞌa ixin chiixro juiaꞌo ángel mee. 
REV.18.2	Ko jituyao suji ko ndachro:
REV.18.2	—Ubetsinga, ubetsinga Babilonia, thi rajna anto renthe, ko jai ndakjan nchianduꞌa espíritu ncheꞌe xree nchiijin, ko thi demanxin kain espíritu jianꞌa ko kai dikjan kakee kain kunthua thjuaꞌa ko jianꞌa. 
REV.18.3	Ixin chujni jii nguii nunthe bincheꞌe na̱ kain thi jianꞌa inchin thi jianꞌa bincheꞌe thi rajna anto jié mee, ko xrajeꞌo bincheꞌe kain rey jii nguii nunthe, ko ni bakeꞌna ko banchekji te nguii nunthe, anto tsjé tumi bacha na̱, ixin rajna mee banchexinkua tumii ixin bakenankua thi bakiakuꞌen ko bagundeꞌa.
REV.18.4	Kuthimejan kuian inaa tha juixin ngajni ko ndachro:
REV.18.4	—Jaꞌa ra chujnina ra, dachrjexin ra ngain rajna yaa, ixin sincheꞌa ra thi jianꞌa ncheꞌe icha chujni ngain rajna yaa, ko jañaa tsuanꞌa ra thi tangi tsuꞌen rajna. 
REV.18.5	Ixin ndakutsjé thi jianꞌa tencheꞌe na̱ ko ubiji ngajni, ko Ndo Dio tjañeꞌa ndo thi jianꞌa tencheꞌe na̱. 
REV.18.6	Ko ncheꞌe ra ngain rajna inchin binthaꞌa ra rajna, ko thjengeꞌe ra ꞌna yoo nthiꞌa icha tsjé thi jeꞌe bincheꞌe ngajin ra. Ko thinthekjeꞌen ra yoo nthiꞌa icha yee thi copa jeꞌe kuinthjekjaꞌan ra ixin banthagiꞌi ra. 
REV.18.7	Jeꞌe rajna jiꞌi anto bakaꞌin ñao ixin juxon thi renthe bagundeꞌe. ¡Anchee nchegatho ra tangi ko nchexranga ra ixin juaxraon! Ixin ngathe anseen ndachro: “Nthiꞌi riꞌi ngain ntha xintaunna inchin naa reina. Jaꞌan jeꞌa gaꞌan na ko xruꞌin nchaꞌon setan tangi.” 
REV.18.8	Mexinxin ngain nakua nchaꞌon tsiꞌi rajna nii thi tangi tsuꞌen: mee thi ndadeꞌen ni, thi ta ni juachjaon ko jintha. Ko Nchaa ná Dio chunda kain juachaxin, ncheꞌe jie̱ ngain rajna jiꞌi ko ruche rajna kunixin xruꞌi.
REV.18.9	Kain rey jii nguii nunthe, thi binthencheꞌe jianꞌa ngain rajna yaa ko anto banthechee ixin thi jianꞌa banthencheꞌe, sinthetsjanga ko tsa juachjaon are sinthegikon tsajiin nchiin rajna ixin ruche rajna. 
REV.18.10	Aro anto sinthexraon kain rey, are sinthegikon thi jituꞌen, ko kjín sinthegikunxin ko sinthendachro:
REV.18.10	—¡Ay! ¡Ay nuxaꞌa, jaꞌa thi rajna anto jié ko renthe, jaꞌa rajna Babilonia, thi rajna anto jié juachaxin barichunda! ¡Nuxaꞌa jaꞌa ixin bikuenbeꞌo, thi jie̱ binthakininxin Ndo Dio!
REV.18.11	Kai ni bakeꞌna ko banchekji te nguii nunthe rutsjanga na̱ ko tsa na̱ juachjaon ixin thi tsuꞌen rajna mee ixin ixruꞌin kensen tsenee na̱ kainxin thi thiaꞌo na̱: 
REV.18.12	inchin thi chia oro, chia plata, xro anto renthe, perla, thi manta anto renthe diꞌin lino ko seda tetsjeꞌe jatse ko jatse suji, kain nthaa anto chrjuin xrajni, neno ku-elefante, nthaa anto chrjuin te ko renthe, chia bronce, hierro ko xro marmol, 
REV.18.13	canela, ka chrjuin xrajni, tsjuka, mirra, ndaxrajni, vino, aceite, harina, nuatrigo, kuxiigo tama, kuleko, kunxin, ntha thingajin kunxin, ko chujni banchekji na̱ ngain xi najni. 
REV.18.14	Ko kain ni bakeꞌna ko banchekji ni te nguii nunthe, rundachro na̱ ngain rajna jiꞌi:
REV.18.14	—¡Jaꞌa ichundaꞌa kain thi chrjuin ko thi anto banthaxruxiꞌan, ixruꞌin nchaꞌon rukjan sarichunda kainxin thi anto renthe bakiakuꞌen!
REV.18.15	Ko kain ni banchekji ko bakeꞌna, ni anto tsjé tumi bacha ixin jeꞌe rajna mee, kjínxin sinthexin na̱, ixin bidoꞌo na̱ juaxraon ixin jie̱ gueꞌen rajna jiꞌi, ko anto rutsjanga na̱ ko tsa na̱ juachjaon ixin jeꞌe rajna, 
REV.18.16	ko rundachro na̱:
REV.18.16	—¡Ay! ¡Ay nuxaꞌa, jaꞌa thi rajna anto jié ko renthe! Jaꞌa thi bagituxiꞌan inchin naa nchrii dengaa luntho anto renthe, luntho betsjeꞌe jatse ko jatse suji, ko batsujin kunixin chia oro, xro anto renthe ko perla. 
REV.18.17	¡Ko ngain nakua hora ndajuexin kain thi anto renthe bechunda rajna mee!
REV.18.17	Kainxin xi capitán dakangi ntha barko, kain chujni bagakji ngain ntha, ni bancheꞌe xra ngain ntha ko kain ni ncheꞌe xra ngain ndachaon, kjínxin tatetsjexin na̱. 
REV.18.18	Ko are bikon na̱ nchin kjuinxin ixin xruꞌi jiche ngain rajna mee, jeꞌe na̱ kuyao na̱ ko ndachro na̱:
REV.18.18	—¿Kexeꞌe inaa rajna rukuyaꞌi inchin rajna jiꞌi, thi rajna anto jié ko renthe?
REV.18.19	Ko ixin juachjaon, kuinthjithe na̱ jinche ngain jaa na̱, ko tsjanga na̱ ko kuyao na̱ ko ndachro na̱:
REV.18.19	—¡Ay! ¡Ay nuxaꞌa, jaꞌa thi rajna anto jié ko renthe! ¡Nuxaꞌa jaꞌa. Ixin tumia kurenthexin ni bechunda ntha barko ngain ndachaon ko bacha na̱ anto tsjé tumi! ¡Ko ngain nakua hora ndaxanthe rajna jiꞌi!
REV.18.20	¡Chaꞌa ra jaꞌa ra xro te ra ngajni, kai chaꞌa ra jaꞌa ra xro chunthia ra Jesucristo, xro kuinchiaꞌa ra ko bakjioꞌo ra jeꞌe, ko jaꞌa ra xro bagayeꞌe ra juajnee Ndo Dio!, ixin rajna mee gueꞌen jie̱ ko Ndo Dio bincheꞌe jie̱ ixin jaꞌa ra.
REV.18.21	Kuthimejan naa ángel bechunda jié juachaxin, batsiin naa xro jié inchin naa xruthja anto jié, ko kjuangi xro ndachaon, ko ndachro:
REV.18.21	—Kai jaꞌin saritsiangi nda, jaꞌa Babilonia, jaꞌa thi rajna anto jié, ko ixruꞌin nchaꞌon rukjan tsiꞌin ni ixin jaꞌa. 
REV.18.22	Kai irukjanꞌa tsiꞌin ni ngain nthiaa suen arpa, suen ntha xro ko trompeta. Ko iseꞌa ngajin chujni bancheꞌe jejee xra, ko irukjanꞌa tsiꞌin ni thi xruthja anto jié, are bancheꞌe xro xra. 
REV.18.23	Kai irukjanꞌa singasaan ngain rajna mee kunixin xruii candil, ko ixruꞌin nchaꞌon tsiꞌin ni thi kiee chujni thutheꞌe. Ko chujni banchekji ko bakeꞌna, mee ni kjui icha renthe nguii ngataꞌa nunthe, ko kai bincheyeꞌe chujni nguii nunthe kunixin juathuso bincheꞌe. 
REV.18.24	Ko ngain rajna mee binchuexin jnii chujni nichja ixin Ndo Dio, ko jnii ni bithikaon ngain ndo ko jnii kain chujni guen na̱ nguixin ngataꞌa nunthe.
REV.19.1	Kuthimejan jaꞌan kuian thee tsjé chujni juixin ngajni ko suji ndachro:
REV.19.1	¡Nthusayeꞌe ná Ndo Dio! Ixin jeꞌe nthakjan ná inaa chujni narua, ko kain juasaaya ko thi jié juachaxin jeꞌe ndo thetuꞌan ndo,
REV.19.2	ixin jeꞌe ndo ndua ncheꞌe ndo jie̱ inchin jikininxin;
REV.19.2	ko ubincheꞌe ndo jie̱ ngain thi rajna bincheꞌe inchin thi nchrii bakuchji ngain tsjé xii,
REV.19.2	ko rajna jiꞌi banchencheꞌe thi jianꞌa kain chujni jii ngain nunthe;
REV.19.2	ko Ndo Dio ukjuenga ꞌna inchin bikininxin rajna, ixin nabuenxon chujni bancheꞌe xree ndo.
REV.19.3	Kuthimejan kjan kuian thi thee tsjé chujni inaa ko ndachro na̱:
REV.19.3	—¡Nthusayeꞌe ná Ndo Dio! Ixin nchin jithjinxin rajna mee, xruꞌin nchaꞌon tsjexin tsjiꞌin nchin.
REV.19.4	Ko thi kan ko noo ni joon ko thi noo bakingi ko jichon binthethuxin bisetaꞌa nunthe ko binchesayeꞌe Ndo Dio, ndo jitaꞌa ntha xintaon icha renthe, ko tendachro:
REV.19.4	—¡Jamee tsuꞌen! ¡Nthusayeꞌe ná Ndo Dio!
REV.19.5	Kuthimejan kuiꞌin ni inaa tha juixin no thi jii ntha xintauen Ndo Dio ko ndachro:
REV.19.5	Nchesayeꞌe ra Ndo Diua ná
REV.19.5	kain ra xro ncheꞌe ra xree ndo,
REV.19.5	xro nchinnchin ra o yeye ra,
REV.19.5	xro chundeꞌe ra ndo jié juasaaya.
REV.19.6	Ko kai kuian naa tha inchin are jinichja tsjé chujni o inchin are jidaxruen nda yee ngain tsaaga, o xraa are anto suji jidathe, ko tha mee ndachro:
REV.19.6	¡Nthusayeꞌe ná Ndo Dio! Ixin uthetuꞌan Nchaa ná, Ndo Diua ná, ndo chunda kainxin juachaxin.
REV.19.7	¡Ruchaa ná ko nthusayeꞌe ná ndo! ¡Ixin ujuii nchaꞌon tsutheꞌe Kulekue Ndo Dio!
REV.19.7	Ixin ujichuꞌen chriꞌi,
REV.19.8	ko jeꞌe nchra bayée nchra juachaxin bengaa nchra thi luntho anto renthe diꞌin lino, thi manta thjua ko jitungixinma.
REV.19.8	Ko lino mee ruchro kain thi jian ncheꞌe chujnii Ndo Dio.
REV.19.9	Ko ángel mee ndachjejin na:
REV.19.9	—Jaꞌin kji̱n: “Anto chrjuin ixin kain chujni bituꞌen tsji ngain kiai thi tsutheꞌe Jesucristo, thi Kulekue Ndo Dio.”
REV.19.9	Ko kai ndachjejin na:
REV.19.9	—Kain jiꞌi ndachro Ndo Dio ko jeꞌe ndo nichja ndo thi ndua.
REV.19.10	Jaꞌan barithuxin ko bisetaꞌa nunthe chrika ruthee ángel ixin runthasayaa, aro jeꞌe ndachjejin na:
REV.19.10	—Ncheꞌa yaa ixin jaꞌan jeꞌo naa ni ncheꞌe xree Ndo Dio, jañaa inchin jaꞌa ko kain ni dithikaon ngain Jesús ko thinthueꞌa na̱ nthiee. Nchesayeꞌe jeꞌo Ndo Dio.
REV.19.10	Ko thi kjuaago Jesús, mee thi espíritu nchenichja kain chujni dayee juajnee Ndo Dio.
REV.19.11	Kuthimejan bikon ngajni jixrangee ko kununxin naa kunxin rua, ko thi jitaꞌa ba diꞌin “Thi daxingixinꞌa thi ndachro ko ncheꞌe thi Ndua”, ko jeꞌe ncheꞌe jie̱ ko theto are jikininxin. 
REV.19.12	Ko jmakon thi jitaꞌa kunxin tungiixin ko xraa xruꞌi jidachrje, ko ngataꞌa jaa jitaꞌa tsjé corona, ko nganito jeꞌe jitaxin naa thi jeꞌo jeꞌe nuꞌe keꞌe ruchro. 
REV.19.13	Ko luntho jeꞌe jingaa anto dithexin jni, ko diꞌin Thi Thee Ndo Dio. 
REV.19.14	Ko anto tsjé thi jiruee juixin ngajni ko tetaꞌa kunxin rua, ko tengaa luntho rua diꞌin lino ko thjua luntho. 
REV.19.15	Ko ruꞌa thi diꞌin Thee Ndo Dio bachrjexin naa chia taade anto yao ixin sincheninxin chujni jii kain nunthe; ko jeꞌe tsetuꞌen na̱ kunixin naa nthasen dikunchjiaxin chia. Ko jeꞌe tsingachjetheꞌe tho uva kunixin ruthee, ko mee ruchro ixin sincheꞌe jie̱ ixin anto jiduñao ko jie̱ mee thixin ngain Ndo Dio, ndo chunda kainxin juachaxin. 
REV.19.16	Ko nganito lunthue ko nganito nthatsao jitaxin jaꞌin:
REV.19.16	“Jeꞌe thi thetuꞌen kain ni rey ko Nchee kain ni thetuꞌan.”
REV.19.17	Kuthimejan bikon naa ángel tajingathjen ngataꞌa nchaꞌon ko kuyauthe suji kain kunthua tjaganga, ko ndachro:
REV.19.17	—Xrakui ra ko xrathe ra ngain thi jié kiai seꞌe ngain Ndo Dio 
REV.19.18	ixin sinthe ra nthauꞌe kain rey, ko nthauꞌe kain xi capitán, ko nthauꞌe chujni anto renthe, nthauꞌe kunxin ko nthauꞌe xi tetaꞌa ba, ko nthauꞌe kain chujni, nthauꞌe ni dikuchji o dikuchjiꞌa ngain xi najni ko nthauꞌe chujni nchinnchin ko yeye.
REV.19.19	Kuthimejan jaꞌan bikon thi kuxiigo jié ko kain rey thetuꞌan nguii nunthe, ko binthexrathe kain xi soldadue ixin sintheketukaꞌo thi jitaꞌa kunxin ko kain thi jirue. 
REV.19.20	Ko kuxiigo jié biaxiꞌin ba kunixin thi ndachro ixin nichja juajnee Ndo Dio aro nduaꞌa; thi kai bincheꞌe thi naꞌa dikunxin ni ngathexin kon ba, ko bincheyeꞌe chujni ixin bayée na̱ xruꞌe bakeꞌe ba ko ixin binchesayeꞌe na̱ thi dikunchjian inchin jeꞌe ba. Ko kayui thi teꞌi techon bitsiangi ngain thi juxon xruꞌi jiche kunixin azufre. 
REV.19.21	Ko kain chujni ruee kuxiigo jié benxin na̱ kunixin chia taade bachrjexin ruꞌa thi jitaꞌa kunxin rua, ko kainxin kunthua kujexin ba nthauꞌe kain chujni mee.
REV.20.1	Kuthimejan bikon naa ángel jixinkajinxin ngajni kunixin thi xirexin thi xraa tsaaga anto niꞌnga ko jiyaa naa cadena anto jié. 
REV.20.2	Ko suji tse kulantha, thi kunchee usee jii, thi kai diꞌin Satanás. Ko kuiathe ba kunixin cadena mil nano. 
REV.20.3	Ko ángel kjua ba ngain thi xraa tsaaga anto niꞌnga, ko nthi̱ꞌa̱ kuiaxiꞌin ba, ko bakeꞌe naa sello thi dijexin tsaaga ixin isincheyeꞌa ba chujni jii nguii nunthe sathuja thi mil nano. Kuthimejan rugunda ruxindangeꞌe ba nchion.
REV.20.4	Ko bikon kanxion ntha xintaon ko nthi̱ꞌa̱ tatetaꞌa chujni bayée juachaxin ixin sincheꞌe jie̱. Kai bikon almee chujni chrijin jaa ixin ndache na̱ chujni juajnee Ndo Dio ko thi bincheꞌe Jesucristo. Ko chujni teꞌi binchesayeꞌa na̱ kuxiigo jié bachrjengixin ndachaon ko thi kunchjian xraa jeꞌe ba ko kai bithuexinꞌa na̱ bayée na̱ xruꞌe bakeꞌe ba ngain nthathjen na̱ o ngain raa na̱. Ko kain ni teꞌi kjan xechon na̱ ixin jeꞌe na̱ ko Cristo tsetuꞌan na̱ mil nano. 
REV.20.5	Ko jiꞌi thi saꞌo xechon ni beꞌen, aro ni icha ni digeꞌen xechonꞌa na̱ ruxethjaja thi mil nano. 
REV.20.6	¡Anto chrjuin ixin thi chujni saꞌo ruxechon ko kjan na̱ chujni rajnee Ndo Dio! Ko thi yuxin nthiꞌa ndadeꞌen ni, ichundaꞌa juachaxin ngain na̱, ko thi icha chrjuin ixin rukjan na̱ daana ngain Ndo Dio ko ngain Jesucristo, ko tsetuꞌan na̱ ngain ndo mil nano.
REV.20.7	Ko are ruxethja thi mil nano, nchiijin ruxindangeꞌe ko sachrjexin ngain thi biaxiꞌin, 
REV.20.8	ko sincheyeꞌe tsjé chujni jii nguixin nunthe diꞌin Gog ko Magog, ko nchiijin satse na̱ ixin tseto na̱, ko anto tsjé na̱ inchin nchiise ngain ndachaon. 
REV.20.9	Ko tsixin na̱ nguixin nunthe ko bixindajin na̱ nchianduꞌa chujni rajnee Ndo Dio, thi rajna anto thjueꞌe ndo. Aro ngajni xinkajinxin xruꞌi ko che kain ni bixindajin chujnii ndo. 
REV.20.10	Ko nchiijin, thi bincheyeꞌe kain chujni mee, bitsiangi ngain thi juxon xruꞌi jiche kunixin azufre, thi ubetsiangi thi kuxiigo jié ko thi ndachro ixin nichja juajnee Ndo Dio aro nduaꞌa. Nthi̱ꞌa̱ ruche na̱ ko tsiin na̱ nchaꞌon ko thie kainxin nchaꞌon.
REV.20.11	Kuthimejan jaꞌan bikon naa ntha xintaon jié ko thjua ko kai bikon thi tajitaꞌa ntha. Ko nunthe ko ngajni sakuingeꞌe thi tajitaꞌa ntha xintaon, aro binthegitjaꞌa thinoo runthegema. 
REV.20.12	Ko kai bikon kain chujni digeꞌen, ni yeye ko ni nchinnchin, tatengathjen na̱ ngathexin kon Ndo Dio. Ko xiree tsjé xroon ko kai xiree inaa xroon jitaxin kain chujni kjan inaa chujni narua. Kain chujni ndadigeꞌen gueꞌen na̱ jie̱ ixin thi jeꞌe na̱ bincheꞌe na̱ ixin thi bincheꞌe na̱ jitaxin ngain thi tsjé xroon xiree. 
REV.20.13	Ndachaon bajon nda kain chujni ndabenxin ngain nda, ko thi ndadeꞌen ni ko thi thetuꞌan thi thji kain chujni ndadeꞌen, kai binthegajon kain chujni ndabeꞌen te nthi̱ꞌa̱. Ko nanaa na̱ gueꞌen na̱ jie̱ ixin thi bincheꞌe na̱. 
REV.20.14	Kuthimejan thi ndadeꞌen ni ko thi thji kain ni ndadeꞌen binthetsiangi ngain thi juxon xruꞌi jiche kunixin azufre. Ko jiꞌi thi yuxin nthiꞌa ndadeꞌen ni, 
REV.20.15	ko kain chujni jitaxinꞌa ngain thi xroon jitaxin kain ni kjan inaa chujni narua bitsiangi na̱ ngain thi juxon xruꞌi jiche.
REV.21.1	Kuthimejan bikon inaa ngajni narua ko inaa nunthe narua ixin thi ngajni ko nunthe beꞌe saꞌo ndabitjaan ko ixruꞌin ndachaon beꞌe. 
REV.21.2	Ko bikon thi rajna dikunchaon, thi Jerusalén narua, jixinkajinxin ngajni, thi thjen Ndo Dio. Rajna mee chrjuin ditsujin ko dituxiꞌin inchin naa nchri novia ixin tsutheꞌe nchra ngain xixiꞌi nchra. 
REV.21.3	Ko kuian naa tha juixin ngain ntha xintaon ko suji ndachro:
REV.21.3	—Ningue Ndo Dio jii ngayee chujni rajnee ndo. Jeꞌe ndo seꞌe ndo ngayee na̱, ko jeꞌe na̱ rukjan chujni rajnee ndo ko jeꞌe ndo seꞌe ndo ngain na̱ ko rukjan Ndo Diue na̱. 
REV.21.4	Ndo Dio suniꞌi ndakon na̱ ko isenꞌa na̱, irutsjangaꞌa na̱, iseꞌa juachjaon ko ixruꞌin thi tsiin na̱ ixin kain thi beꞌe are saꞌo, iseꞌa.
REV.21.5	Ko thi jitaꞌa ntha xintaon ndachro:
REV.21.5	—Tsjexin, jaꞌan kain nthachjian narua.
REV.21.5	Kai ndachro:
REV.21.5	—Kji̱n kain jiꞌi ixin kain thi ndachrjan, jaan, ndua ko jikininxin ruchunthia ni.
REV.21.6	Kai ndachjejin na:
REV.21.6	—Ujuexin kain. Jaꞌan ubariꞌi are kainxin kuexiꞌin beꞌe ko jaꞌan xra sariꞌi are kainxin undatsjexin, jañaa inchin letra A ko Z. Ko thi deꞌen jinda, jaꞌan ruchjaꞌa nda siꞌi ko xruꞌin tsjenga ꞌna, ko jinda mee sinthakjan ra inaa chujni narua ko xruꞌin nchaꞌon tsjexin. 
REV.21.7	Thi tsixiꞌin sathuꞌe kain thi tangi ko tsinthueꞌa thi chunthia sikininxin sayée kain jiꞌi, ko jaꞌan rukjan na Diue na̱ ko jeꞌe rukjan xanꞌna. 
REV.21.8	Aro kain chujni xraon, kain ni dithikaonꞌa na, ni anto ncheꞌe thi jianꞌa, thi naduenxon chujni, kain thi chunda nchri kuxe o xi kuxe, thi thuso, thi nchesayeꞌe diuchjan dikunchjianxin xro o nthaa ko kain chujni ncheyaxon; kain chujni teꞌi ujichjian thi sinthe na̱ ngain thi juxon xruꞌi jiche kunixin azufre, ko jiꞌi thi yuxin nthiꞌa ndaseꞌen na̱.
REV.21.9	Kuthimejan kunchieꞌen ngajin na naa thi yaato ángel bechunda copa bechre kunixin thi yaato tsjexinxin singo. Ko ndachro:
REV.21.9	—Xrakui, tsjaguꞌa nchri novia, thi chriꞌi Kulekue Ndo Dio.
REV.21.10	Ko ngain thi xraa jituxinanxin Espíritu Santo kuexiꞌin kjuaguꞌna ko ángel xraa sakjuiꞌan ngataꞌa naa jna anto nui ko nthi̱ꞌa̱ kjuagunanxin thi rajna dikunchaon, thi Jerusalén narua jixinkajinxin ngajni, thi thjen Ndo Dio. 
REV.21.11	Jeꞌe rajna mee jitungixima ixin chiixro tjama Ndo Dio, inchin tungiixin naa xro anto renthe ko chrjuin xro, inchin xro diꞌin jaspe, xro nchao dikunduxin ni inchin xruxrao. 
REV.21.12	Ngandajin rajna mee jii naa thjarioꞌo jié ko nui ko jichunda theyoo ntha dijexin rajna ko ngain nanaa thi dijexin rajna jii naa ángel ixin jinda ntha. Ko nganito nanaa ntha dijexin rajna, jitaxin inchin diꞌin thi theyoo xeꞌen Israel. 
REV.21.13	Nii thi dijexin rajna te no thi chrinxin nchaꞌon, ko nii ntha no norte, ko nii ntha no sur ko nii ntha thi diataunxin nchaꞌon. 
REV.21.14	Ko thjarioꞌo jié jindajin rajna jichunda theyoo xro dithe saꞌo, ko nganito nanaa xro jitaxin inchin diꞌin nanaa ni theyoo kuinchieꞌe Kulekue Ndo Dio.
REV.21.15	Thi ángel jinichjana jiyaa naa ntha xiji dikunchjianxin oro ixin bathechuaxin rajna, thjariue rajna ko thi dijexin rajna. 
REV.21.16	Ko thi jininxin ko thi nuinxin rajna xrajeꞌo tunxin rajna. Ángel mee bathechuꞌa rajna kunixin ntha xiji, ko thi jininxin ko thi tunxin rajna jiexin 2,200 kilómetro. 
REV.21.17	Kai bathechuꞌa thi thjarioꞌo jindajin rajna, ko thjarioꞌo mee tunxin nii kan ko naꞌo metro. Ko ángel mee bathechuꞌa inchin dathechuꞌa chujni nthiꞌi ngataꞌa nunthe.
REV.21.18	Thjariue rajna dikunchjianxin juxon xro chrjuin diꞌin jaspe. Ko rajna dikunchjianxin juxon oro ko tungixinma inchin xruxrao anto thjua. 
REV.21.19	Ko thi theyoo xro beꞌe saꞌo ngain thjariue rajna ditsujin kunixin xro chrjuin te, ko anto renthe: thi xro saꞌo ditsujin kunixin juxon xro diꞌin jaspe, xro yuxin kunixin xro diꞌin zafiro, xro ninxin kunixin xro ágata, xro nunxin kunixin xro diꞌin esmeralda. 
REV.21.20	Xro naunxin, ditsujin kunixin xro ónice, xro inkjaunxin kunixin xro cornalina, ko xro yatuxin kunixin xro crisólito, ko xro jninxin kunixin xro berilo, ko xro na̱nxin kunixin xro topacio, ko xro thexin kunixin xro crisoprasa, ko xro thejnguxin kunixin xro jacinto ko xro theyuxin kunixin xro diꞌin amatista. 
REV.21.21	Ko thi theyoo nthadijexin thjariue rajna dikunchjianxin juxon thulo diꞌin perla. Ko nthiee rajna juxon oro dikunchjianxin ko tungixinma inchin xruxrao.
REV.21.22	Nthi̱ꞌa̱ ngain rajna mee xruꞌin niꞌngo bikon ixin Nchaa ná Dio, thi chunda kain juachaxin, jeꞌe ko Kulekue, mee thi niꞌngo ngain rajna mee. 
REV.21.23	Rajna mee rugundeꞌa nchaꞌon ko kunithjao ixin sinchengaseꞌen ixin chixruꞌe Ndo Dio nchengasaan ngain rajna ko xruii Kulekue ndo kai nchengaseꞌen rajna. 
REV.21.24	Chujni jii nguii nunthe sakji na̱ ngain xruii rajna mee. Ko rey te nguii nunthe tsiaꞌo na̱ kain thi chunda na̱ ko sinchesayeꞌe na̱ rajna. 
REV.21.25	Ko kain ntha dijexin thjariue rajna mee, xruꞌin nchaꞌon sijee are jidingasaan, ixin nthi̱ꞌa̱ tsunaxinꞌa xeꞌe. 
REV.21.26	Ko kain chujni jii nguii nunthe sikauꞌe na̱ thi techunda na̱ ko sinchesayeꞌe na̱ rajna. 
REV.21.27	Ko xruꞌin chujni thjuaꞌa o jianꞌa o ncheyaxon, nchao sixiꞌin na̱ ngain rajna mee. Jeꞌo sixiꞌin chujni jitaxin ngain thi xroon jitaxin kain ni kjan inaa chujni narua, thi xron thetuꞌan Kulekue Ndo Dio.
REV.22.1	Kuthimejan ángel kjuaguꞌna naa río, thi jithiaꞌo juxon nda nchekjan ni inaa chujni narua ko xruꞌin nchaꞌon tsjexin, ko tungixinma nda inchin xruxrao, ko jidachrjexin nda no thi jii ntha xintauen Ndo Dio ko Kulekue ndo. 
REV.22.2	Ko datho nda no ngusine thi nthiꞌá icha renthe jii ngain rajna mee. Ko kayui ngandeꞌe río mee te thi nthaa nchekjan ni inaa chujni narua. Ko nthaa mee dajon ntha thuchjuiin ntha theyoo nthiꞌa nguii nano ixin dajon ntha thuchjuin kain kunithjao, ko kee ntha tsuxruenxin chujni jii nguixin nunthe. 
REV.22.3	Nthi̱ꞌa̱ ixruꞌin kensen sinchekininxin choo thi jianꞌa. Ko ngusine rajna mee seꞌe ntha xintauen Ndo Dio ko Kulekue ndo, ko chujni ncheꞌe xree ndo sinchesaaya na̱ ngain ndo. 
REV.22.4	Ko kain na̱ sikon na̱ ngakon ndo ko ngain nthathjen na̱ setaxin inchin diꞌin ndo. 
REV.22.5	Nthi̱ꞌa̱ ixruꞌin naxin xeꞌe seꞌe ko isundeꞌa na̱ xruii candil ko xruii nchaꞌon ixin Nchaa ná Dio thi sinthangasaan na̱ ko tsetuꞌan ndo kainxin nchaꞌon.
REV.22.6	Ángel ndachjejin na:
REV.22.6	—Kain jiꞌi ndua ko nchao ruchunthia ra. Nchaa ná Dio, ndo nchenichja ni nchegayee juajnee ndo, uruaꞌan ndo angeel ndo ixin tsjague ndo ni ncheꞌe xree ndo thi utuin sikuꞌen.
REV.22.7	Kai ndachro:
REV.22.7	—¡Jaꞌan tuin siꞌi!
REV.22.7	¡Ndo Dio sinchenchaon kain chujni dithikaon juajna jitaxin ngain xroon jiꞌi!
REV.22.8	Jaꞌan, Juan na, ko jaꞌan kuian ko bikon kain jiꞌi. Ko are ujuexin kuian ko bikon, barithuxin ko barisetaꞌa nunthe ixin runthasayaa thi ángel kjuaguꞌna kain jiꞌi. 
REV.22.9	Aro jeꞌe ndachjejin na:
REV.22.9	—¡Ncheꞌa yaa! Ixin jaꞌan jeꞌo naa ni ncheꞌe xree Ndo Dio, jañaa inchin jaꞌa ko ni dayée juajnee ndo ko kain ni dithikaon thi jitaxin ngain xroon jiꞌi. ¡Jaꞌa, jeꞌo nchesayeꞌe Ndo Dio!
REV.22.10	Kai ndachjejin na:
REV.22.10	—Jaꞌa themaꞌa juajnee Ndo Dio, thi juajna jitaxin ngain xroon jiꞌi ixin uchiaon juii nchaꞌon. 
REV.22.11	Ko tanchrjanda chujni ncheꞌe jianꞌa, xra ncho ncheꞌe thi jianꞌa, ko thi anto jianꞌa xraxaon, xra ncho ncheꞌe thi jianꞌa jixraxaon; aro thi chujni ncheꞌe thi jian, ncho ncheꞌe na̱ icha thi jian, ko thi udithikaon Ndo Dio, ncho dithikaon icha ngain ndo.
REV.22.12	“¡Tsjéꞌe ra, jaꞌan utuin siꞌi! Ko sikian thi tsjengaxin ꞌna ngain na̱ ko nanaa na̱ tsjengaa na̱ ꞌna inchin jikininxin sacha na̱. 
REV.22.13	Jaꞌan ubariꞌi are kainxin kuexiꞌin beꞌe ko jaꞌan xra sariꞌi are kainxin undatsjexin, jañaa inchin letra A ko Z.”
REV.22.14	Ndo Dio sinchenchaon thi incheꞌa thi jianꞌa, ko mee ruchro thi thjeen lunthue, ko jañaa ruchunda juachaxin sine thuchjuiin ntha nchekjan ni inaa chujni narua ko xruꞌin nchaꞌon tsjexin ko nchao sixinxin ngain ntha dijexin rajna mee. 
REV.22.15	Aro nduja sithuꞌe kunia, ko jiꞌi ruchro ni anto jianꞌa xraxaon, ni thuso, ni chunda nchri kuxe o xi kuxe, ni naduenxon inaa chujni, ni nchesayeꞌe diuchjan dikunchjianxin xro o nthaa ko kain ni anto nchexruxiꞌin ncheeya.
REV.22.16	—Jaꞌan Jesús na ko uruaꞌan angelna ixin rundachro keꞌe ruchro kain jiꞌi ngain kain ni niꞌngo. Jaꞌan thi bachrjeninxin ngain chujnii rey David ko jaꞌan thi kunutse anto suji nchengasaan are xra nduuyo.
REV.22.17	Espíritu Santo ko chriꞌi Kuleko ndachro:
REV.22.17	—Xrakui.
REV.22.17	Ko kain thi thiꞌin rundachro:
REV.22.17	—Xrakui.
REV.22.17	Ko thi deꞌen jinda, ncho thii, ko thi rinao, ncho diꞌi jinda nchekjan ni inaa chujni narua ko xruꞌin nchaꞌon tsjexin, ko xruꞌin tsjenga ꞌna.
REV.22.18	Jaꞌan nthanuꞌa ra jaꞌa ra xro thiꞌin ra juajnee Ndo Dio, juajna jii ngain xroon jiꞌi: Ja̱ chrujan chujni runichja thi jitaxinꞌa ngain xroon jiꞌi, Ndo Dio sincheꞌe jie̱ ngain na̱ ko setsingataꞌa na̱ kain thi tangi jitaxin ngain xron. 
REV.22.19	Ko ja̱ chrujan thi santsjeꞌe maski nchion thi ndachro juajnee Ndo Dio, thi jitaxin ngain xroon jiꞌi, Ndo Dio santsjeꞌe thi bikininxin rugayee ngain thi nthaa nchekjan ni inaa chujni narua ko seꞌa ngain thi rajna dikunchaon, thi rajna jitaxin ngain xroon jiꞌi.
REV.22.20	Thi ndachro kain jiꞌi, ndachro:
REV.22.20	—Jaan, jaꞌan tuin siꞌi.
REV.22.20	Jañaa tsuꞌen. ¡Sejiꞌi, Nchana ná, Jesús!
REV.22.21	Ko Nchaa ná Jesucristo sinthanchaon ra kain ra. Jañaa tsuꞌen.
